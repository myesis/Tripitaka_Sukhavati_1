<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>稱讚淨土佛攝受經</title>
  <link href="../Styles/Style.css" rel="stylesheet" type="text/css"/>
</head>

<body>
  <h2 class="mg2">稱讚淨土佛攝受經</h2>

  <p class="trans">大唐三藏法師玄奘奉  詔譯</p>

  <p>如是我聞。一時。薄伽梵在室羅筏住誓多林給孤獨園。與大苾芻衆千二百五十人俱。一切皆是尊宿聲聞衆望所識大阿羅漢。其名曰。尊者舍利子。摩訶目犍連。摩訶迦葉。阿泥律陀。如是等諸大聲聞而爲上首。復與無量菩薩摩訶薩俱。一切皆住不退轉位。無量功德衆所莊嚴。其名曰。妙吉祥菩薩。無能勝菩薩。常精進菩薩。不休息菩薩。如是等諸大菩薩而爲上首。復有帝釋。大梵天王。堪忍界主。護世四王。如是上首百千俱胝那庾多數諸天子衆。及餘世間無量天。人。阿素洛等。爲聞法故。俱來會坐。</p>

  <p>爾時。世尊告舍利子。</p>
  <p>汝今知不。於是西方去此世界過百千俱胝那庾多佛土。有佛世界名曰極樂。其中世尊名無量壽及無量光如來。應。正等覺十號圓滿。今現在彼安隱住持。爲諸有情宣說甚深微妙之法。令得殊勝利益安樂。</p>

  <p>又。舍利子。何因何縁。彼佛世界名爲極樂。舍利子。由彼界中諸有情類。無有一切身心憂苦。唯有無量清淨喜樂。是故名爲極樂世界。</p>

  <p>又。舍利子。極樂世界淨佛土中。處處皆有七重行列妙寳欄楯。七重行列寳多羅樹。及有七重妙寳羅網。周帀圍繞。四寳莊嚴。金寳。銀寳。吠琉璃寳。頗胝迦寳。妙飾間綺。舍利子。彼佛土中有如是等衆妙綺飾。功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。處處皆有七妙寳池。八功德水彌滿其中。何等名爲八功德水。一者澄淨。二者清冷。三者甘美。四者輕輭。五者潤澤。六者安和。七者飲時除飢渴等無量過患。八者飲已定能長養諸根四大。增益種種殊勝善根。多福衆生常樂受用。是諸寳池底布金沙。四面周帀有四階道。四寳莊嚴甚可愛樂。諸池周帀有妙寳樹。間飾行列香氣芬馥。七寳莊嚴甚可愛樂。言七寳者。一金。二銀。三吠琉璃。四頗胝迦。五赤眞珠。六阿濕摩揭拉婆寳。七牟娑落揭拉婆寳。是諸池中常有種種雜色蓮華。量如車輪。青形青顯青光青影。黃形黃顯黃光黃影。赤形赤顯赤光赤影。白形白顯白光白影。四形四顯四光四影。舍利子。彼佛土中。有如是等衆妙綺飾。功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。自然常有無量無邊衆妙伎樂。音曲和雅甚可愛樂。諸有情類聞斯妙音。諸惡煩惱悉皆消滅。無量善法漸次增長。速證無上正等菩提。舍利子。彼佛土中。有如是等衆妙綺飾。功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。周遍大地眞金合成。其觸柔輭。香潔光明。無量無邊妙寳間飾。舍利子。彼佛土中有如是等衆妙綺飾。功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。晝夜六時常雨種種上妙天華。光澤香潔。細輭雜色。雖令見者身心適悅而不貪著。增長有情無量無數不可思議殊勝功德。彼有情類。晝夜六時常持供養無量壽佛。每晨朝時。持此天華。於一食頃。飛至他方無量世界。供養百千俱胝諸佛。於諸佛所各以百千俱胝樹花持散供養。還至本處遊天住等。舍利子。彼佛土中有如是等衆妙綺飾。功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。常有種種竒妙可愛雜色衆鳥。所謂。鵝鴈。鶖鷺。鴻鶴。孔雀。鸚鵡。羯羅頻迦。命命鳥等。如是衆鳥。晝夜六時恒共集會。出和雅聲。隨其類音宣揚妙法。所謂。甚深念住。正斷。神足。根。力。覺。道支等無量妙法。彼土衆生聞是聲已。各得念佛。念法。念僧無量功德熏修其身。汝舍利子。於意云何。彼土衆鳥豈是傍生惡趣攝耶。勿作是見。所以者何。彼佛淨土無三惡道。尚不聞有三惡趣名。何況有實罪業所招傍生。衆鳥當知皆是無量壽佛變化所作。令其宣暢無量法音。作諸有情利益安樂。舍利子。彼佛土中有如是等衆妙綺飾。功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。常有妙風吹諸寳樹及寳羅網出微妙音。譬如百千俱胝天樂同時俱作。出微妙聲甚可愛玩。如是彼土常有妙風吹衆寳樹及寳羅網。擊出種種微妙音聲說種種法。彼土衆生聞是聲已。起佛。法。僧念作意等無量功德。舍利子。彼佛土中有如是等衆妙綺飾。功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。有如是等無量無邊不可思議甚希有事。假使經於百千俱胝那庾多劫。以其無量百千俱胝那庾多舌。一一舌上出無量聲讃其功德亦不能盡。是故名爲極樂世界。</p>

  <p>又。舍利子。極樂世界淨佛土中。佛有何縁名無量壽。舍利子。由彼如來及諸有情。壽命無量無數大劫。由是縁故。彼土如來名無量壽。舍利子。無量壽佛證得阿耨多羅三藐三菩提已來經十大劫。舍利子。何縁彼佛名無量光。舍利子。由彼如來恒放無量無邊妙光。遍照一切十方佛土。施作佛事無有障礙。由是縁故。彼土如來名無量光。舍利子。彼佛淨土成就如是功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。無量壽佛常有無量聲聞弟子。一切皆是大阿羅漢。具足種種微妙功德。其量無邊不可稱數。舍利子。彼佛淨土成就如是功德莊嚴甚可愛樂。是故名爲極樂世界。</p>

  <p>又。舍利子。極樂世界淨佛土中。無量壽佛常有無量菩薩弟子。一切皆是一生所繫。具足種種微妙功德。其量無邊不可稱數。假使經於無數量劫讃其功德終不能盡。舍利子。彼佛土中成就如是功德莊嚴甚可愛樂。是故名爲極樂世界。</p>

  <p>又。舍利子。若諸有情生彼土者皆不退轉。必不復墮諸險惡趣。邊地下賤蔑戾車中。常遊諸佛清淨國土。殊勝行願念念增進。決定當證阿耨多羅三藐三菩提。舍利子。彼佛土中成就如是功德莊嚴甚可愛樂。是故名爲極樂世界。</p>

  <p>又。舍利子。若諸有情聞彼西方無量壽佛清淨佛土無量功德衆所莊嚴。皆應發願生彼佛土。所以者何。若生彼土。得與如是無量功德衆所莊嚴諸大士等同一集會。受用如是無量功德衆所莊嚴清淨佛土。大乗法樂常無退轉。無量行願念念增進。速證無上正等菩提故。舍利子。生彼佛土諸有情類成就無量無邊功德。非少善根諸有情類當得往生無量壽佛極樂世界清淨佛土。</p>

  <p>又。舍利子。若有淨信諸善男子或善女人。得聞如是無量壽佛無量無邊不可思議功德名號。極樂世界功德莊嚴。聞已思惟。若一日夜。或二。或三。或四。或五。或六。或七。繫念不亂。是善男子或善女人臨命終時。無量壽佛與其無量聲聞弟子。菩薩衆俱前後圍繞。來住其前。慈悲加祐。令心不亂。旣捨命已。隨佛衆會。生無量壽極樂世界清淨佛土。</p>

  <p>又。舍利子。我觀如是利益安樂大事因縁。說誠諦語。若有淨信諸善男子或善女人。得聞如是無量壽佛不可思議功德名號。極樂世界淨佛土者。一切皆應信受發願。如說修行。生彼佛土。</p>

  <p>又。舍利子。如我今者。稱揚讃歎無量壽佛無量無邊不可思議佛土功德。如是東方亦有現在不動如來。山幢如來。大山如來。山光如來。妙幢如來。如是等佛如殑伽沙住在東方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是南方亦有現在日月光如來。名稱光如來。大光蘊如來。迷盧光如來。無邊精進如來。如是等佛如殑伽沙住在南方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是西方有現在無量壽如來。無量蘊如來。無量光如來。無量幢如來。大自在如來。大光如來。光焰如來。大寳幢如來。放光如來。如是等佛如殑伽沙住在西方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是北方亦有現在無量光嚴通達覺慧如來。無量天鼓振大妙音如來。大蘊如來。光網如來。娑羅帝王如來。如是等佛如殑伽沙住在北方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是下方亦有現在示現一切妙法正理常放火王勝德光明如來。師子如來。名稱如來。譽光如來。正法如來。妙法如來。法幢如來。功德友如來。功德號如來。如是等佛如殑伽沙住在下方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是上方亦有現在梵音如來。宿王如來。香光如來。如紅蓮華勝德如來。示現一切義利如來。如是等佛如殑伽沙住在上方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是東南方亦有現在最上廣大雲雷音王如來。如是等佛如殑伽沙住東南方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是西南方亦有現在最上日光名稱功德如來。如是等佛如殑伽沙住西南方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是西北方亦有現在無量功德火王光明如來。如是等佛如殑伽沙住西北方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。如是東北方亦有現在無數百千俱胝廣慧如來。如是等佛如殑伽沙住東北方。自佛淨土各各示現廣長舌相遍覆三千大千世界周帀圍繞。說誠諦言。汝等有情皆應信受如是稱讃不可思議佛土功德一切諸佛攝受法門。</p>

  <p>又。舍利子。何縁此經名爲稱讃不可思議佛土功德一切諸佛攝受法門。舍利子。由此經中稱揚讃歎無量壽佛極樂世界不可思議佛土功德。及十方面諸佛世尊爲欲方便利益安樂諸有情故。各住本土現大神變說誠諦言。勸諸有情信受此法。是故此經名爲稱讃不可思議佛土功德一切諸佛攝受法門。</p>

  <p>又。舍利子。若善男子或善女人。或已得聞。或當得聞。或今得聞。聞是經已。深生信解。生信解已。必爲如是住十方面十殑伽沙諸佛世尊之所攝受。如說行者。一切定於阿耨多羅三藐三菩提得不退轉。一切定生無量壽佛極樂世界清淨佛土。是故。舍利子。汝等有情一切皆應信受領解我及十方佛世尊語。當勤精進。如說修行。勿生疑慮。</p>

  <p>又。舍利子。若善男子或善女人。於無量壽極樂世界清淨佛土功德莊嚴。若已發願。若當發願。若今發願。必爲如是住十方面十殑伽沙諸佛世尊之所攝受。如說行者。一切定於阿耨多羅三藐三菩提得不退轉。一切定生無量壽佛極樂世界清淨佛土。是故。舍利子。若有淨信諸善男子或善女人。一切皆應於無量壽極樂世界清淨佛土。深心信解。發願往生。勿行放逸。</p>

  <p>又。舍利子。如我今者。稱揚諸佛讃歎無量壽佛極樂世界不可思議佛土功德。彼十方面諸佛世尊。亦稱讃我不可思議無邊功德。皆作是言。甚竒希有。釋迦寂靜釋迦法王如來。應。正等覺。明行圓滿。善逝。世間解。無上丈夫。調御士。天人師。佛世尊。乃能於是堪忍世界五濁惡時。所謂。劫濁。諸有情濁。諸煩惱濁。見濁。命濁。於中證得阿耨多羅三藐三菩提。爲欲方便利益安樂諸有情故。說是世間極難信法。是故。舍利子。當知我今於此雜染堪忍世界五濁惡時。證得阿耨多羅三藐三菩提。爲欲方便利益安樂諸有情故。說是世間極難信法。甚爲希有。不可思議。</p>

  <p>又。舍利子。於此雜染堪忍界中五濁惡時。若有淨信諸善男子或善女人。聞說如是一切世間極難信法。能生信解。受持。演說。如教修行。當知是人甚爲希有。無量佛所曾種善根。是人命終定生西方極樂世界。受用種種功德莊嚴清淨佛土大乗法樂。日夜六時親近供養無量壽佛。遊歷十方供養諸佛。於諸佛所聞法受記。福慧資糧疾得圓滿。速證無上正等菩提。</p>

  <p>時。薄伽梵說是經已。尊者舍利子等諸大聲聞。及諸菩薩摩訶薩衆。無量天。人。阿素洛等。一切大衆聞佛所說皆大歡喜信受奉行。</p>
  
<p class="trans">稱讚淨土佛攝受經</p>

  <h2 class="mg2_break"><b>拔一切業障根本得生淨土陀羅尼</b></h2>

  <p>南無阿彌多婆夜。哆他伽跢夜。哆地夜他。阿彌唎都婆毗。阿彌唎哆。悉耽婆毗。阿彌唎哆。毗迦蘭帝。阿彌唎哆。毗迦蘭哆。伽彌膩。伽伽那。枳多迦隸。娑婆訶。</p>
</body>
</html>