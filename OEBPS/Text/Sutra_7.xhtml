<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>大寶積經無量壽如來會之下</title>
  <link href="../Styles/Style.css" rel="stylesheet" type="text/css"/>
</head>

<body>
  <h2 class="mg2">大寶積經 · 無量壽如來會之下</h2>

  <p class="trans">唐三藏法師菩提留志奉詔譯</p>

  <h3 class="sigil_not_in_toc">︻地平無山第十七︼</h3>
  <p>復次。阿難。彼極樂界。無諸黑山。鐵圍山。大鐵圍山。妙高山等。阿難白佛言。世尊。其四天王天。三十三天。既無諸山。依何而住。佛告阿難。於汝意云何。妙高已上。有夜摩天。乃至他化自在天及色界諸天等。依何而住。阿難白佛言。世尊。不可思議業力所致。佛語阿難。不思議業。汝可知耶。答言。不也。佛告阿難。諸佛及眾生。善根業力。汝可知耶。答言。不也。世尊。我今於此法中實無所惑。為破未來疑網。故發斯問。</p>
  <h3 class="sigil_not_in_toc">︻河流妙聲第十八︼</h3>
  <p>佛告阿難。彼極樂界其地無海。而有諸河。河之狹者。滿十由旬。水之淺者。十二由旬。如是諸河深廣之量或二十。三十乃至百數。或有極深廣者至千由旬。其水清冷具八功德。濬流恒激出微妙音。譬若諸天百千伎樂。安樂世界其聲普聞。有諸名花沿流而下。和風微動出種種香。居兩岸邊多栴檀樹。修條密葉交覆於河。結實開花芳輝可玩。群生遊樂隨意往來。或有涉河濯流嬉戲。感諸天水善順物宜。深。淺。寒。溫。曲從人好。阿難。大河之下地布金砂。有諸天香世無能喻。隨風散馥雜水流馚。天曼陀羅花。優缽羅花。波頭摩花。拘物頭華。芬陀利花。彌覆其上。復次。阿難。彼國人眾。或時遊覽同萃河濱。有不願聞激流之響。雖獲天耳終竟不聞。或有願聞。即時領悟百千萬種喜愛之聲。所謂佛法僧聲。止息之聲。無性聲。波羅蜜聲。十力四無所畏聲。神通聲。無作聲。無生無滅聲。寂靜聲。邊寂靜聲。極寂靜聲。大慈大悲聲。無生法忍聲。灌頂受位聲。得聞如是種種聲已。獲得廣大愛樂歡悅。而與觀察相應。厭離相應。滅壞相應。寂靜相應。邊寂靜相應。極寂靜相應。義味相應。佛法僧相應。力無畏相應。神通相應。止息相應。菩提相應。聲聞相應。涅槃相應。</p>
  <h3 class="sigil_not_in_toc">︻不聞惡名第十九︼</h3>
  <p>復次。阿難。彼極樂世界不聞諸惡趣名。邊無障礙煩惱覆蔽名。無有地獄。琰摩。畜生名。邊無八難名。亦無苦受。不苦不樂受名。尚無假設。何況實苦。是故彼國名為極樂。阿難。我今略說極樂因緣。若廣說者。窮劫不盡。</p>
  <h3 class="sigil_not_in_toc">︻受用自然第二十︼</h3>
  <p>復次。阿難。彼極樂世界所有眾生。或已生。或現生。或當生。皆得如是諸妙色身。形貌端正。神通自在。福力具足。受用種種宮殿。園林。衣服。飲食。香華。瓔珞。隨意所須。悉皆如念。譬如他化自在諸天。復次。阿難。彼佛國中有微細食。諸有情類嘗無噉者。如第六天。隨所思念如是飲食。即同食已。色力增長。而無便穢。復有無量如意妙香。塗香。末香。其香普熏彼佛國界。及散花幢幡亦皆遍滿。其有欲聞香者。隨願即聞；或不樂者。終無所受。復有無量上妙衣服。寶冠。環釧。耳璫。瓔珞。花鬘。帶鎖。諸寶莊嚴。無量光明。百千妙色。悉皆具足。自然在身。復有金。銀。真珠。妙寶之網。懸諸寶鈴。周遍嚴飾。若諸有情所須宮殿。樓閣等。隨所樂欲。高下。長短。廣狹。方圓。及諸床座。妙衣敷上。以種種寶而嚴飾之。於眾生前自然出現。人皆自謂各處其宮。</p>
  <h3 class="sigil_not_in_toc">︻人如六天第二十一︼</h3>
  <p>復次。阿難。極樂國土所有眾生。無差別相。順餘方俗。有天人名。阿難。譬如下賤半挓迦人。對於輪王則無可諭。威光德望悉皆無有。又如帝釋方第六天。威光等類皆所不及。園苑宮殿。衣服雜飾。尊貴自在。階位。神通及以變化不可為比。唯受法樂則無差別。阿難應知。彼國有情猶如他化自在天王。</p>
  <h3 class="sigil_not_in_toc">︻雨華布地第二十二︼</h3>
  <p>阿難。彼極樂界。於晨朝時周遍四方。和風微動不逆不亂。吹諸雜花種種香氣。其香普熏周遍國界。一切有情為風觸身。安和調適。猶如比丘得滅盡定。其風吹動七寶樹林。華飄成聚高七人量。種種色光照曜佛土。譬如有人以花布地。手按令平。隨雜色花間錯分布。彼諸花聚亦復如是。其花微妙。廣大柔軟。如兜羅綿。若諸有情足蹈彼花。沒深四指。隨其舉足。還復如初。過晨朝已。其花自然沒入於地。舊花既沒。大地清淨。更雨新花。還復周遍。如是中時。晡時。初。中。後夜。飄花成聚亦復如是。阿難。一切廣大珍奇之寶。無有不生極樂界者。</p>
  <h3 class="sigil_not_in_toc">︻華光出佛第二十三︼</h3>
  <p>阿難。彼佛國中有七寶蓮花。一一蓮花有無量百千億葉。其葉有無量百千珍奇異色。以百千摩尼妙寶莊嚴。覆以寶網。轉相映飾。阿難。彼蓮花量或半由旬。或一。二。三。四乃至百千由旬者。是一一花出三十六億那由他百千光明。一一光中出三十六億那由他百千諸佛。身如金色。具三十二大丈夫相。八十隨好。殊勝莊嚴。放百千光普照世界。是諸佛等現往東方。為眾說法。皆為安立無量有情於佛法中。南西北方。四維上下。亦復如是。</p>
  <h3 class="sigil_not_in_toc">︻究竟極果第二十五︼</h3>
  <p>阿難。彼國眾生。若當生者。皆悉究竟無上菩提到涅槃處。何以故。若邪定聚及不定聚。不能了知建立彼因故。</p>
  <h3 class="sigil_not_in_toc">︻十方讚佛第二十六︼</h3>
  <p>阿難。東方如恒沙界。一一界中如恒沙佛。彼諸佛等各各稱歎阿彌陀佛無量功德。南西北方。四維上下。諸佛稱讚亦復如是。何以故。他方佛國所有眾生。聞無量壽如來名號。乃至能發一念淨信。歡喜愛樂。所有善根迴向。願生無量壽國者。隨願皆生。得不退轉。乃至無上正等菩提。除五無間。誹毀正法及謗聖者。</p>
  <h3 class="sigil_not_in_toc">︻三輩往生第二十七︼</h3>
  <p>阿難。若有眾生於他佛剎。發菩提心。專念無量壽佛。及恒種殖眾多善根。發心迴向。願生彼國。是人臨命終時。無量壽佛與比丘眾前後圍繞。現其人前。即隨如來往生彼國。得不退轉。當證無上正等菩提。是故。阿難。若有善男子。善女人願生極樂世界。欲見無量壽佛者。應發無上菩提心。復當專念極樂國土。積集善根。應持迴向。由此見佛。生彼國中。得不退轉乃至無上菩提。阿難。若他國眾生發菩提心。雖不專念無量壽佛。亦非恒種眾多善根。隨己修行諸善功德。迴向彼佛。願欲往生。此人臨命終時。無量壽佛即遣化身與比丘眾前後圍繞。其所化佛光明相好。與真無異。現其人前。攝受導引。即隨化佛往生其國。得不退轉無上菩提。阿難。若有眾生住大乘者。以清淨心向無量壽如來。乃至十念。念無量壽佛。願生其國。聞甚深法。即生信解。心無疑惑。乃至獲得一念淨心。發一念心。念無量壽佛。此人臨命終時。如在夢中見無量壽佛。定生彼國。得不退轉無上菩提。阿難。以此義利故。無量無數不可思議無有等等無邊世界諸佛如來。皆共稱讚無量壽佛所有功德。</p>
  <h3 class="sigil_not_in_toc">︻十方禮覲第二十八︼</h3>
  <p>佛告阿難。東方如恒河沙界。一一界中有如恒沙菩薩。為欲瞻禮供養無量壽佛及諸聖眾。來詣佛所。南西北方。四維上下。亦復如是。爾時世尊而說頌曰。<br/>
東方諸佛剎。數如恒河沙。如是佛土中。恒沙菩薩眾。<br/>
皆現神通來。禮無量壽佛。三方諸聖眾。禮覲亦同歸。<br/>
彼於沙界中。道光諸辯論。住深禪定樂。四無所畏心。<br/>
各齎眾妙花。名香皆可悅。并奏諸天樂。百千和雅音。<br/>
以獻天人師。名聞十方者。究竟威神力。善學諸法門。<br/>
種種供養中。勤修無懈倦。功德智慧景。能破諸幽冥。<br/>
咸以尊重心。奉諸珍妙供。彼觀殊勝剎。菩薩眾無邊。<br/>
願速成菩提。淨界如安樂。世尊知欲樂。廣大不思議。<br/>
微笑現金容。告成如所願。了諸法如幻。佛國猶夢響。<br/>
恒發誓莊嚴。當成微妙土。菩薩以願力。修勝菩提行。<br/>
知土如影像。發諸弘誓心。若求遍清淨。殊勝無邊剎。<br/>
聞佛聖德名。願生安樂國。若有諸菩薩。志求清淨土。<br/>
了知法無我。願生安樂國。</p>
  <h3 class="sigil_not_in_toc">︻一生補處第二十九︼</h3>
  <p>復次。阿難。極樂世界所有菩薩。於無上菩提皆悉安住一生補處。唯除大願能師子吼。擐大甲冑摩訶薩眾。為度群生修大涅槃者。</p>
  <h3 class="sigil_not_in_toc">︻聖眾身光第三十︼</h3>
  <p>復次。阿難。彼佛剎中諸聲聞眾。皆有身光能照一尋。菩薩光照極百千尋。除二菩薩光明常照三千大千世界。阿難白佛言。世尊。彼二菩薩名為何等。佛告阿難。汝今諦聽。彼二菩薩。一名觀自在。二名大勢至。阿難。此二菩薩從娑婆世界捨壽量已。往生彼國。</p>
  <h3 class="sigil_not_in_toc">︻妙相聖德第三十一︼</h3>
  <p>阿難。彼極樂界所生菩薩。皆具三十二相。膚體柔軟。諸根聰利。智慧善巧。於差別法。無不了知。禪定神通。善能遊戲。皆非薄德鈍根之流。彼菩薩中有得初忍或第二忍者。無量無邊。或有證得無生法忍。</p>
  <h3 class="sigil_not_in_toc">︻常了宿命第三十二︼</h3>
  <p>阿難。彼國菩薩乃至菩提。不墮惡趣。生生之處能了宿命。唯除五濁剎中。出現於世。</p>
  <h3 class="sigil_not_in_toc">︻供他方佛第三十三︼</h3>
  <p>阿難。彼國菩薩皆於晨朝。供養他方無量百千諸佛。隨所希求種種花鬘。塗香。末香。幢幡。繒蓋及諸音樂。以佛神力皆現手中。供養諸佛。如是供具廣大甚多。無數無邊不可思議。若復樂求種種名花。花有無量百千光色。皆現手中。奉散諸佛。阿難。其所散花。即於空中變成花蓋。蓋之小者滿十由旬。若不更以新花重散。前所散花終不墮落。阿難。或有花蓋滿二十由旬。如是三十四十乃至千由旬。或等四洲或遍小千。中千乃至三千大千世界。此諸菩薩生希有心。得大喜愛。於晨朝時。奉事。供養。尊重。讚歎無量百千億那由他佛。及種諸善根已。即於晨朝還到本國。此皆由無量壽佛本願加威。及曾供如來。善根相續。無缺減故。善修習故。善攝取故。善成就故。</p>
  <h3 class="sigil_not_in_toc">︻菩薩功德第三十四︼</h3>
  <p>復次。阿難。彼極樂界諸菩薩眾所說語言。與一切智相應。於所受用。皆無攝取。遍遊佛剎。無愛無厭。亦無希求。不希求想。無自想。無煩惱想。無我想。無鬥諍相違怨瞋之想。何以故。彼諸菩薩於一切眾生。有大慈悲利益心故。有柔軟無障礙心。不濁心。無忿恨心。有平等調伏寂靜之心。忍心。忍調伏心。有等引澄淨無散亂心。無覆蔽心。淨心。極淨心。照曜心。無塵心。大威德心。善心。廣大心。無比心。甚深心。愛法心。喜法心。善意心。捨離一切執著心。斷一切眾生煩惱心。閉一切惡趣心故。行智慧行已。成就無量功德。於禪定覺分。善能演說。而常遊戲無上菩提。勤修敷演。肉眼發生。能有簡擇；天眼出現。鑒諸佛土；法眼清淨。能離諸著；慧眼通達。到於彼岸；佛眼成就。覺悟開示。生無礙慧。為他廣說。於三界中平等勤修。既自調伏。亦能調伏一切有情。能令獲得勝奢摩他。於一切法。證無所得。善能說法。言辭巧妙。勤修供養一切諸佛。摧伏有情一切煩惱。為諸如來之所悅可。而能如是如是思惟。作是思惟時。能集。能見一切諸法皆無所得。以方便智修行滅法。善知取捨理非理趣。於理趣。非理趣中皆得善巧。於世語言。心不愛樂；出世經典。誠信勤修。善巧尋求一切諸法。求一切法。增長了知。知法本無。實不可得。於所行處。亦無取捨。解脫老病。住諸功德。從本已來。安住神通。勤修深法。於甚深法而無退轉。於難解法悉能通達。得一乘道。無有疑惑。於佛教法。不由他悟。其智宏深。譬之巨海。菩提高廣。喻若須彌。自身威光。超於日月。凡所思擇。與慧相應。猶如雪山。其心潔白。光明普照。無邊功德。燒煩惱薪。方之於火。不為善惡之所動搖。心靜常安猶如大地。洗滌煩惑如清淨水。心無所主猶如火。不著世間猶如風。養諸有情猶如地。觀諸世界如虛空。荷載眾生猶如良乘。不染世法譬之蓮花。遠暢法音猶如雷震。雨一切法方之大雨。光蔽賢聖猶彼大仙。善能調伏如大龍象。勇猛無畏如師子王。覆護眾生如尼拘陀樹。他論不動如鐵圍山。修慈無量如彼恒河。諸善法王。能為前導。如大梵天。無所聚積猶如飛鳥。摧伏他論如金翅王。難遇希有如優曇花。最勝丈夫。其心正直。無有懈怠。能善修行。於諸見中。善巧決定。柔和忍辱。無嫉妒心。論法無厭。求法不倦。常勤演說。利益眾生。戒若琉璃。內外明潔。善聞諸法。而為勝寶。其所說言。令眾悅伏。以智慧力。建大法幢。吹大法螺。擊大法鼓。常樂勤修。建諸法表。由智慧光。心無迷惑。遠眾過失。亦無損害。以淳淨心。離諸穢染。常行惠施。永捨慳貪。稟性溫和。常懷慚恥。其心寂定。智慧明察。作世間燈。破眾生闇。堪受利養。殊勝福田。為大導師。周濟群物。遠離憎愛。心淨無憂。勇進無怖。為大法將。了知地獄。調伏自他。利益有情。拔諸毒箭。為世間解。為世間師。引導群生。捨諸愛著。永離三垢。遊戲神通。因力。緣力。願力。發起力。世俗力。出生力。善根力。三摩地力。聞力。捨力。戒力。忍力。精進力。定力。慧力。奢摩他力。毘缽舍那力。神通力。念力。覺力。摧伏一切大魔軍力。并他論法力。能破一切煩惱怨力及殊勝大力。威福具足。相好端嚴。智慧辯才。善根圓滿。目淨脩廣。人所愛樂。其身清潔。遠離貢高。以尊重心。奉事諸佛。於諸佛所。植眾善本。拔除憍慢。離貪瞋癡。殊勝吉祥。應供中最。住勝智境。赫奕慧光。心生歡喜。雄猛無畏。福智具足。無有滯限。但說所聞。開示群物。隨所聞法。皆能解了。於菩提分法。勇猛勤修。空無相願。而常安住。及不生不滅諸三摩地。行遍道場。遠二乘境。阿難。我今略說彼極樂界所生菩薩摩訶薩眾真實功德悉皆如是。阿難。假令我身住壽百千億那由他劫。以無礙辯。欲具稱揚彼諸菩薩摩訶薩等真實功德。不可窮盡。阿難。彼諸菩薩摩訶薩等。盡其壽量。亦不能知。</p>
  <h3 class="sigil_not_in_toc">︻極樂現前第三十五︼</h3>
  <p>爾時世尊告阿難言。此是無量壽佛極樂世界。汝應從坐而起。合掌恭敬。五體投地。為佛作禮。彼佛名稱遍滿十方。彼一一方恒沙諸佛皆共稱讚。無礙無斷。是時阿難即從坐起。偏袒右肩。西面合掌。五體投地。白佛言。世尊。我今欲見極樂世界無量壽如來。并供養奉事無量百千億那由他佛及菩薩眾。種諸善根。時無量壽佛即於掌中放大光明。遍照百千俱胝那由他剎。彼諸佛剎所有大小諸山。黑山。寶山。須彌盧山。迷盧山。大迷盧山。目真鄰陀山。摩訶目真鄰陀山。鐵圍山。大鐵圍山。叢薄園林及諸宮殿。天人等物。以佛光明皆悉照見。譬如有人以淨天眼觀一尋地。見諸所有。又如日光出現。萬物斯睹。彼諸國中比丘。比丘尼。優婆塞。優婆夷悉見無量壽如來如須彌山王。照諸佛剎。時諸佛國皆悉明現。如處一尋。以無量壽如來殊勝光明極清淨故。見彼高座及諸聲聞。菩薩等眾。譬如大地。洪水盈滿。樹林。山河皆沒不現。唯有大水。如是。阿難。彼佛剎中無有他論及異形類。唯除一切大聲聞眾一尋光明。及彼菩薩摩訶薩踰繕那等百千尋光。彼無量壽如來應正等覺光明。映蔽一切聲聞及諸菩薩。令諸有情悉皆得見。彼極樂界菩薩。聲聞。人天眾等。一切皆睹娑婆世界釋迦如來。及比丘眾圍繞說法。</p>
  <h3 class="sigil_not_in_toc">︻彌勒述見第三十六︼</h3>
  <p>爾時。佛告彌勒菩薩言。汝頗見具足清淨。威德。莊嚴佛剎。及見空中樹林。園苑。涌泉。池沼不耶。汝見大地乃至色究竟天。於虛空中散花樹林以為莊嚴。復有眾鳥住虛空界。出種種音。猶如佛聲普聞世界。是諸眾鳥皆是化作。非實畜生。汝見是耶。彌勒白佛言。唯然已見。佛復告彌勒菩薩言。汝見此諸眾生入踰繕那百千宮殿已。遊行虛空。無著無礙。遍諸剎土供養諸佛。及見彼有情於晝夜分念佛相續不耶。彌勒白言。唯然盡見。佛復告言。汝見他化自在天與極樂諸人受用資具有差別不。彌勒白言。我不見彼有少差別。佛告彌勒。汝見極樂世界人住胎不。彌勒白言。世尊。譬如三十三天夜摩天等。入百由旬。若五百由旬宮殿之內。遊戲歡樂。我見極樂世界人住胎者。如夜摩天處於宮殿；又見眾生於蓮華內結加趺坐。自然化生。</p>
  <h3 class="sigil_not_in_toc">︻疑悔處胎第三十七︼</h3>
  <p>時彌勒菩薩復白佛言。世尊。何因緣故。彼國眾生有胎生者。化生者。佛告彌勒。若有眾生墮於疑悔。積集善根。希求佛智。普遍智。不思議智。無等智。威德智。廣大智。於自善根不能生信。以此因緣。於五百歲住宮殿中。不見佛。不聞法。不見菩薩及聲聞眾。若有眾生斷除疑悔。積集善根。希求佛智乃至廣大智。信已善根。此人於蓮華內結加趺坐。忽然化生。瞬息而出。譬如他國有人來至。而此菩薩亦復如是。餘國發心來生極樂。見無量壽佛。奉事供養。及諸菩薩。聲聞之眾。阿逸多。汝觀殊勝智者。彼因廣慧力故。受彼化生。於蓮花中結加趺坐。汝觀下劣之輩。於五百歲中不見佛。不聞法。不見菩薩及聲聞眾。不知菩薩威儀法則。不能修習諸功德故。無因奉事無量壽佛。是諸人等皆為昔緣疑悔所致。譬如剎帝利王。其子犯法。幽之內宮處。以花觀。層樓。綺殿。妙飾。奇珍。寶帳。金床。重敷茵褥。名花布地。燒大寶香。服御所資悉皆豐備。而以閻浮金鎖繫其兩足。佛告彌勒。於意云何。彼王子心寧樂此不。答言。不也。世尊。彼幽縶時常思解脫。求諸親識。居士。宰官。長者。近臣。王之太子雖希出離。終不從心。乃至剎帝利王心生歡喜。方得解脫。佛告彌勒。如是。如是。若有墮於疑悔。種諸善根。希求佛智乃至廣大智。於自善根不能生信。由聞佛名起信心故。雖生彼國。於蓮花中不得出現。彼等眾生處花胎中。猶如園苑。宮殿之想。何以故。彼中清淨。無諸穢惡。一切無有不可樂者。然彼眾生於五百歲不見佛。不聞法。不見菩薩及聲聞眾。不得供養奉事諸佛。不得問於菩薩法藏。遠離一切殊勝善根。彼等於中不生欣樂。不能出現修習善法。往昔世中過失盡已。然後乃出。彼於出時。心迷上下。四方之所。若五百歲無疑惑者。即當供養無量百千俱胝那由他佛。并種無量無邊善根。汝阿逸多。當知疑惑與諸菩薩為大損害。</p>
  <h3 class="sigil_not_in_toc">︻菩薩當生第三十八︼</h3>
  <p>爾時彌勒菩薩白佛言。世尊。於此國界不退菩薩當生極樂國者。其數幾何。佛告彌勒。此佛土中有七十二億菩薩。彼於無量億那由他百千佛所。種諸善根。成不退轉。當生彼國。況餘菩薩由少善根生彼國者。不可稱計。阿逸多。從難忍如來佛國。有十八億不退菩薩當生極樂世界。東北方寶藏佛國中。有九十億不退菩薩當生彼土。從無量聲如來國中。有二十二億不退菩薩當生彼土。從光明如來國中。有三十二億不退菩薩當生彼土。從龍天如來國中。有十四億不退菩薩當生彼土。從勝天力如來國中。有十二千不退菩薩當生彼土。從師子如來國中。有五百不退菩薩當生彼土。從離塵如來國中。有八十一億不退菩薩當生彼土。從世天如來國中。有六十億不退菩薩當生彼土。從勝積如來國中。有六十億不退菩薩當生彼土。從人王如來國中。有十俱胝不退菩薩當生彼土。從勝花如來國中。有五百菩薩具大精進。發趣一乘。於七日中能令眾生離百千億那由他劫生死流轉。彼等亦當生極樂界。從發起精進如來國中。有六十九億不退菩薩當生彼土。到彼國已。供養。禮拜無量壽如來及菩薩眾。阿逸多。我若具說諸方菩薩生極樂界。若已到。今到。當到。為供養。禮拜。瞻仰無量壽佛等者。但說其名。窮劫不盡。</p>
  <h3 class="sigil_not_in_toc">︻付囑彌勒第三十九︼</h3>
  <p>阿逸多。汝觀彼諸菩薩摩訶薩善獲利益。若有聞彼佛名。能生一念喜愛之心。當獲如上所說功德。心無下劣。亦不貢高。成就善根。悉皆增上。阿逸多。是故告汝及天人世間阿修羅等。今此法門付囑於汝。應當愛樂修習。乃至經一晝夜受持讀誦。生希望心。於大眾中為他開示。當令書寫。執持經卷。於此經中生導師想。阿逸多。是故菩薩摩訶薩欲令無量諸眾生等速疾安住。不退轉於阿耨多羅三藐三菩提；及欲見彼廣大莊嚴。攝受殊勝佛剎圓滿功德者。應當起精進力。聽此法門。假使經過大千世界滿中猛火。為求法故。不生退屈。諂偽之心。讀誦。受持。書寫經卷。乃至於須臾頃為他開示。勸令聽聞。不生憂惱。設入大火不應疑悔。何以故。彼無量億諸菩薩等皆悉求此微妙法門。尊重聽聞。不生違背。是故汝等應求此法。阿逸多。彼諸眾生獲大善利。若於來世乃至正法滅時。當有眾生殖諸善本。已曾供養無量諸佛。由彼如來加威力故。能得如是廣大法門。一切如來稱讚悅可。若於彼法攝取受持。當獲廣大一切智智。隨意所樂。種諸善根。若善男子。善女人等。於彼法中廣大勝解之者。當能聽聞。獲大歡喜。受持讀誦。廣為他說。常樂修行。阿逸多。無量億數諸菩薩等求請此法。不曾厭背。是故汝等諸善男子及善女人。於今來世。能於是法若已求。現求。當求者。皆獲善利。阿逸多。如來所應作者。皆已作之。汝等應當安住無疑。種諸善本。應常修學。使無疑滯。不入一切種類珍寶成就牢獄。阿逸多。如是等類大威德者。能生廣大佛法異門。由於此法不聽聞故。有一億菩薩退轉阿耨多羅三藐三菩提。阿逸多。佛出世難。離八難身亦為難得。諸佛如來無上之法。十力無畏。無礙無著。甚深之法及波羅蜜等菩薩之法。能說法人亦難開示。阿逸多。善說法人非易可遇。堅固深信時亦難遭。是故我今如理宣說。汝等修習。應如教住。汝阿逸多。我以此法門及諸佛法。囑累於汝。汝當修行。無令滅沒。如是廣大微妙法門。一切諸佛之所稱讚。勿違佛教而棄捨之。當令汝等獲不善利。淪沒長夜。備眾危苦。是故我今為大囑累。當令是法久住不滅。應勤修行。隨順我教。</p>
  <h3 class="sigil_not_in_toc">︻說頌諄囑第四十︼</h3>
  <p>爾時世尊而說頌曰。<br/>
若於福德初未修。終不聞斯微妙法。<br/>
勇猛能成諸善利。當聞如是甚深經。<br/>
彼人曾見諸世尊。能作大光拯濁世。<br/>
多聞總持如巨海。彼獲聖賢喜愛心。<br/>
懈怠邪見下劣人。不信如來斯正法。<br/>
若曾於佛殖眾善。救世之行彼能修。<br/>
譬如盲人恒處闇。不能開導於他路。<br/>
聲聞於佛智亦然。況餘有情而悟解。<br/>
如來功德佛自知。唯有世尊能開示。<br/>
天龍夜叉所不及。二乘自絕於名言。<br/>
若諸有情當作佛。行超普賢登彼岸。<br/>
敷演一佛之功德。時逾多劫不思議。<br/>
於是中間身滅度。佛之勝慧莫能量。<br/>
是故具足於信聞。及諸善友之攝受。<br/>
得聞如是深妙法。當獲愛重諸聖尊。<br/>
如來勝智遍虛空。所說義言唯佛悟。<br/>
是故博聞諸智士。應信我教如實言。<br/>
人趣之身得甚難。如來出世遇亦難。<br/>
信慧多時方乃獲。是故修者應精進。<br/>
如是妙法已聽聞。常念諸佛而生喜。<br/>
彼人往昔真吾友。善能樂欲佛菩提。</p>
  <h3 class="sigil_not_in_toc">︻聞經獲益第四十一︼</h3>
  <p>爾時世尊說是經已。天人世間有萬二千那由他億眾生遠塵離垢。得法眼淨。二十億眾生得阿那含果。六千八百比丘諸漏已盡。心得解脫。四十億菩薩於無上菩提住不退轉。被大甲冑。當成正覺。有二十五億眾生得不退忍。有四萬億那由他百千眾生於無上菩提未曾發意。今始初發。種諸善根。願生極樂世界見阿彌陀佛。皆當往生彼如來土。各於異方次第成佛。同名妙音。有八萬億那由他眾生得授記法忍。成無上菩提。彼無量壽佛昔行菩薩道時。成熟有情。悉皆當生極樂世界。憶念儔昔所發思願。皆得成滿。</p>
  <h3 class="sigil_not_in_toc">︻地動現瑞第四十二︼</h3>
  <p>爾時三千大千世界六種震動。并現種種希有神變。放大光明。普照世界。無量億那由他百千天人。同時音樂不鼓自鳴。雨天曼陀羅花。沒至于膝。乃至阿迦膩吒天。皆作種種殊妙供養。佛說經已。彌勒菩薩等及尊者阿難。一切大眾聞佛所說。皆大歡喜。</p>
  <p class="trans">無量壽如來會下</p>
</body>
</html>
