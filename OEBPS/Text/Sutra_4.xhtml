<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>佛說無量壽經卷上</title>
  <link href="../Styles/Style.css" rel="stylesheet" type="text/css"/>
</head>

<body>
  <h1><b>無量壽經卷五部</b></h1>
  <h2 id="sigil_toc_id_3" class="mg2"><b>佛說無量壽經</b></h2>
  <p class="trans">曹魏康僧鎧譯</p>

  <h3 id="sigil_toc_id_4"><b>卷上</b></h3>
  <p>我聞如是．一時．佛住王舍城．耆闍崛山中。與大比丘衆萬二千人俱．一切大聖．神通已達。其名曰．尊者了本際．尊者正願．尊者正語．尊者大號．尊者仁賢．尊者離垢．尊者名聞．尊者善實．尊者具足．尊者牛王．尊者優樓頻螺迦葉．尊者伽耶迦葉．尊者那提迦葉．尊者摩訶迦葉．尊者舍利弗．尊者大目犍連．尊者劫賓那．尊者大住．尊者大淨志．尊者摩訶周那．尊者滿願子．尊者離障．尊者流灌．尊者堅伏．尊者面王．尊者異乘．尊者仁性．尊者嘉樂．尊者善來．尊者羅云．尊者阿難．皆如斯等上首者也。又與大乘衆菩薩俱．普賢菩薩．妙德菩薩．慈氏菩薩等．此賢劫中一切菩薩。又賢護等十六正士．善思議菩薩．信慧菩薩．空無菩薩．神通華菩薩．光英菩薩．慧上菩薩．智幢菩薩．寂根菩薩．願慧菩薩．香象菩薩．寶英菩薩．中住菩薩．制行菩薩．解脫菩薩．皆遵普賢大士之德．具諸菩薩無量行願．安住一切功德之法。遊步十方．行權方便。入佛法藏．究竟彼岸。於無量世界．現成等覺。處兜術天．弘宣正法。捨彼天宮．降神母胎。從右脅生．現行七步。光明顯耀．普照十方。無量佛土．六種震動。舉聲自稱．吾當於世．爲無上尊。釋梵奉侍．天人歸仰。示現算計文藝射御．博綜道術．貫練羣籍。遊於後園．講武試藝。現處宮中色味之間。見老病死．悟世非常。棄國財位．入山學道。服乘白馬．寶冠瓔珞．遣之令還。捨珍妙衣．而著法服。剃除鬚髮．端坐樹下．勤苦六年．行如所應。現五濁剎．隨順羣生。示有塵垢．沐浴金流。天案樹枝．得攀出池。靈禽翼從．往詣道場。吉祥感徵．表章功祚。哀受施草．敷佛樹下．跏趺而坐。奮大光明．使魔知之。魔率官屬．而來逼試。制以智力．皆令降伏。得微妙法．成最正覺。釋梵祈勸．請轉法輪。以佛遊步．佛吼而吼。扣法鼓．吹法螺．執法劍．建法幢．震法雷．曜法電．澍法雨．演法施。常以法音．覺諸世間。光明普照無量佛土。一切世界六種震動。總攝魔界．動魔宮殿。衆魔慴怖．莫不歸伏。摑裂邪網．消滅諸見。散諸塵勞．壞諸欲壍。嚴護法城．開闡法門。洗濯垢汙．顯明清白。光融佛法．宣流正化。入國分衞．獲諸豐饍。貯功德．示福田。欲宣法．現欣笑。以諸法藥．救療三苦。顯現道意無量功德。授菩薩記．成等正覺。示現滅度．拯濟無極。消除諸漏．植衆德本。具足功德．微妙難量。遊諸佛國．普現道敎。其所修行．清淨無穢。譬如幻師．現衆異像。爲男爲女．無所不變。本學明了．在意所爲。此諸菩薩．亦復如是。學一切法．貫綜縷練。所住安諦．靡不感化。無數佛土．皆悉普現。未曾慢恣．愍傷衆生。如是之法．一切具足。菩薩經典．究暢要妙。名稱普至．道御十方。無量諸佛．咸共護念。佛所住者．皆已得住。大聖所立．而皆已立。如來道化．各能宣布。爲諸菩薩．而作大師。以甚深禪慧．開導衆生。通諸法性．達衆生相。明了諸國．供養諸佛。化現其身．猶如電光。善學無畏之網．曉了幻化之法。壞裂魔網．解諸纏縛。超越聲聞緣覺之地．得空無相無願三昧。善立方便．顯示三乘。於此化終．而現滅度。亦無所作．亦無所有。不起不滅．得平等法。具足成就無量總持百千三昧。諸根智慧．廣普寂定。深入菩薩法藏．得佛華嚴三昧．宣揚演說一切經典。住深定門．悉覩現在無量諸佛。一念之頃．無不周徧。濟諸劇難．諸閑不閑。分別顯示眞實之際．得諸如來辯才之智。入衆言音．開化一切。超過世間諸所有法．心常諦住度世之道。於一切萬物．而隨意自在。爲諸庶類．作不請之友。荷負羣生．爲之重擔。受持如來甚深法藏。護佛種性．常使不絕。興大悲．愍衆生。演慈辯．授法眼。杜三趣．開善門。以不請之法．施諸黎庶。如純孝之子．愛敬父母。於諸衆生．視若自己。一切善本．皆度彼岸。悉獲諸佛無量功德。智慧聖明．不可思議。如是之等菩薩大士．不可稱計．一時來會。</p>

  <p>爾時世尊．諸根悅豫．姿色清淨．光顏巍巍。尊者阿難．承佛聖旨．卽從座起．偏袒右肩．長跪合掌．而白佛言。今日世尊．諸根悅豫．姿色清淨．光顏巍巍。如明鏡淨．影暢表裏。威容顯耀．超絕無量。未常瞻覩殊妙如今。唯然大聖。我心念言．今日世尊住奇特之法．今日世雄住諸佛所住．今日世眼住導師之行．今日世英住最勝之道．今日天尊行如來之德。去來現在佛佛相念．得無今佛念諸佛耶。何故威神光光乃爾。於是世尊告阿難曰．云何阿難．諸天敎汝來問佛耶．自以慧見問威顏乎。阿難白佛．無有諸天來敎我者．自以所見問斯義耳。佛言．善哉阿難．所問甚快。發深智慧．眞妙辯才．愍念衆生．問斯慧義。如來以無盡大悲．矜哀三界．所以出興於世．光闡道敎。欲拯濟羣萌．惠以眞實之利。無量億劫．難値難見。猶靈瑞華．時時乃出。今所問者．多所饒益．開化一切諸天人民。阿難當知．如來正覺．其智難量．多所導御。慧見無礙．無能遏絕。以一餐之力．能住壽命億百千劫．無數無量．復過於此．諸根悅豫．不以毀損．姿色不變．光顏無異。所以者何．如來定慧．究暢無極。於一切法．而得自在。阿難諦聽．今爲汝說。對曰．唯然．願樂欲聞。</p>

  <p>佛告阿難．乃往過去久遠無量不可思議無央數劫．錠光如來．興出於世．敎化度脫無量衆生．皆令得道．乃取滅度。次有如來．名曰光遠。次名月光。次名栴檀香。次名善山王。次名須彌天冠。次名須彌等曜。次名月色。次名正念。次名離垢。次名無著。次名龍天。次名夜光。次名安明頂。次名不動地。次名瑠璃妙華。次名瑠璃金色。次名金藏。次名炎光。次名炎根。次名地種。次名月像。次名日音。次名解脫華。次名莊嚴光明。次名海覺神通。次名水光。次名大香。次名離塵垢。次名捨厭意。次名寶炎。次名妙頂。次名勇立。次名功德持慧。次名蔽日月光。次名日月瑠璃光。次名無上瑠璃光。次名最上首。次名菩提華。次名月明。次名日光。次名華色王。次名水月光。次名除癡冥。次名度蓋行。次名淨信。次名善宿。次名威神。次名法慧。次名鸞音。次名師子音。次名龍音。次名處世。如此諸佛．皆悉已過。爾時．次有佛．名世自在王．如來．應供．等正覺．明行足．善逝．世間解．無上士．調御丈夫．天人師．佛．世尊。時有國王．聞佛說法．心懷悅豫．尋發無上正眞道意。棄國捐王．行作沙門．號曰法藏。高才勇哲．與世超異。詣世自在王如來所．稽首佛足．右繞三帀．長跪合掌．以頌讚曰。</p>

 <p>光顏巍巍．威神無極。如是炎明．無與等者。<br/>
日月摩尼．珠光燄耀．皆悉隱蔽．猶如聚墨。<br/>
如來顏容．超世無倫。正覺大音．響流十方。<br/>
戒聞精進．三昧智慧．威德無侶．殊勝希有。<br/>
深諦善念．諸佛法海．窮深盡奧．究其涯底。<br/>
無明欲怒．世尊永無。人雄師子．神德無量。<br/>
功勳廣大．智慧深妙．光明威相．震動大千。<br/>
願我作佛．齊聖法王。過度生死．靡不解脫。<br/>
布施調意．戒忍精進．如是三昧．智慧爲上。<br/>
吾誓得佛．普行此願。一切恐懼．爲作大安。<br/>
假令有佛．百千億萬．無量大聖．數如恆沙。<br/>
供養一切．斯等諸佛．不如求道．堅正不卻。<br/>
譬如恆沙．諸佛世界．復不可計．無數剎土．<br/>
光明悉照．徧此諸國。如是精進．威神難量。<br/>
令我作佛．國土第一。其衆奇妙．道場超絕。<br/>
國如泥洹．而無等雙。我當愍哀．度脫一切。<br/>
十方來生．心悅清淨．已至我國．快樂安隱。<br/>
幸佛明信．是我眞證。發願於彼．力精所欲。<br/>
十方世尊．智慧無礙．常令此尊．知我心行。<br/>
假使身止．諸苦毒中．我行精進．忍終不悔。</p>

  <p>佛告阿難．法藏比丘．說此頌已．而白佛言。唯然世尊．我發無上正覺之心。願佛爲我廣宣經法．我當修行．攝取佛國清淨莊嚴無量妙土。令我於世．速成正覺．拔諸生死勤苦之本。佛告阿難．時世自在王佛．語法藏比丘．如所修行．莊嚴佛土．汝自當知。比丘白佛．斯義弘深．非我境界。唯願世尊．廣爲敷演諸佛如來淨土之行。我聞此已．當如說修行．成滿所願。爾時世自在王佛．知其高明．志願深廣。卽爲法藏比丘而說經言．譬如大海．一人斗量．經歷劫數．尚可窮底．得其妙寶。人有至心精進．求道不止．會當剋果．何願不得。於是世自在王佛．卽爲廣說二百一十億諸佛剎土．天人之善惡．國土之麤妙．應其心願．悉現與之。時彼比丘．聞佛所說嚴淨國土．皆悉覩見．起發無上殊勝之願。其心寂靜．志無所著。一切世間．無能及者。具足五劫．思惟攝取莊嚴佛國清淨之行。阿難白佛．彼佛國土．壽量幾何。佛言．其佛壽命．四十二劫。時法藏比丘．攝取二百一十億諸佛妙土清淨之行。如是修已．詣彼佛所．稽首禮足．繞佛三帀．合掌而住。白佛言．世尊．我已攝取莊嚴佛土清淨之行。佛告比丘．汝今可說．宜知是時．發起悅可一切大衆。菩薩聞已．修行此法．緣致滿足無量大願。比丘白佛．唯垂聽察．如我所願．當具說之。<br/>
設我得佛．國有地獄餓鬼畜生者．不取正覺。<br/>
設我得佛．國中天人壽終之後．復更三惡道者．不取正覺。<br/>
設我得佛．國中天人．不悉眞金色者．不取正覺。<br/>
設我得佛．國中天人．形色不同．有好醜者．不取正覺。<br/>
設我得佛．國中天人．不識宿命．下至知百千億那由他諸劫事者．不取正覺。<br/>
設我得佛．國中天人．不得天眼．下至見百千億那由他諸佛國者．不取正覺。<br/>
設我得佛．國中天人．不得天耳．下至聞百千億那由他諸佛所說．不悉受持者．不取正覺。<br/>
設我得佛．國中天人．不得見他心智．下至知百千億那由他諸佛國中衆生心念者．不取正覺。<br/>
設我得佛．國中天人．不得神足．於一念頃．下至不能超過百千億那由他諸佛國者．不取正覺。<br/>
設我得佛．國中天人．若起想念貪計身者．不取正覺。<br/>
設我得佛．國中天人．不住定聚．必至滅度者．不取正覺。<br/>
設我得佛．光明有限量．下至不照百千億那由他諸佛國者．不取正覺。<br/>
設我得佛．壽命有限量．下至百千億那由他劫者．不取正覺。<br/>
設我得佛．國中聲聞．有能計量．乃至三千大千世界衆生．悉成緣覺．於百千劫．悉共計校．知其數者．不取正覺。<br/>
設我得佛．國中天人．壽命無能限量。除其本願．修短自在。若不爾者．不取正覺。<br/>
設我得佛．國中天人．乃至聞有不善名者．不取正覺。<br/>
設我得佛．十方世界無量諸佛．不悉咨嗟稱我名者．不取正覺。<br/>
設我得佛．十方衆生．至心信樂．欲生我國．乃至十念．若不生者．不取正覺。唯除五逆．誹謗正法。<br/>
設我得佛．十方衆生．發菩提心．修諸功德．至心發願．欲生我國．臨壽終時．假令不與大衆圍繞現其人前者．不取正覺。<br/>
設我得佛．十方衆生．聞我名號．繫念我國．植衆德本．至心迴向．欲生我國．不果遂者．不取正覺。<br/>
設我得佛．國中天人．不悉成滿三十二大人相者．不取正覺。<br/>
設我得佛．他方佛土諸菩薩衆．來生我國．究竟必至一生補處。除其本願自在所化。爲衆生故．被弘誓鎧．積累德本．度脫一切。遊諸佛國．修菩薩行．供養十方諸佛如來。開化恆沙無量衆生．使立無上正眞之道．超出常倫諸地之行．現前修習普賢之德。若不爾者．不取正覺。<br/>
設我得佛．國中菩薩．承佛神力．供養諸佛．一食之頃．不能徧至無數無量億那由他諸佛國者．不取正覺。<br/>
設我得佛．國中菩薩．在諸佛前．現其德本．諸所求欲供養之具．若不如意者．不取正覺。<br/>
設我得佛．國中菩薩．不能演說一切智者．不取正覺。<br/>
設我得佛．國中菩薩．不得金剛那羅延身者．不取正覺。<br/>
設我得佛．國中天人．一切萬物．嚴淨光麗．形色殊特．窮微極妙．無能稱量。其諸衆生．乃至逮得天眼．有能明了．辯其名數者．不取正覺。<br/>
設我得佛．國中菩薩．乃至少功德者．不能知見其道場樹無量光色．高四百萬里者．不取正覺。<br/>
設我得佛．國中菩薩．若受讀經法．諷誦持說．而不得辯才智慧者．不取正覺。<br/>
設我得佛．國中菩薩．智慧辯才．若可限量者．不取正覺。<br/>
設我得佛．國土清淨．皆悉照見十方一切無量無數不可思議諸佛世界．猶如明鏡．覩其面像。若不爾者．不取正覺。<br/>
設我得佛．自地以上．至於虛空．宮殿樓觀．池流華樹．國土所有一切萬物．皆以無量雜寶百千種香而共合成。嚴飾奇妙．超諸天人。其香普熏十方世界。菩薩聞者．皆修佛行。若不如是．不取正覺。<br/>
設我得佛．十方無量不可思議諸佛世界衆生之類．蒙我光明觸其身者．身心柔輭．超過天人。若不爾者．不取正覺。<br/>
設我得佛．十方無量不可思議諸佛世界衆生之類．聞我名字．不得菩薩無生法忍諸深總持者．不取正覺。<br/>
設我得佛．十方無量不可思議諸佛世界．其有女人．聞我名字．歡喜信樂．發菩提心．厭惡女身。壽終之後．復爲女像者．不取正覺。<br/>
設我得佛．十方無量不可思議諸佛世界諸菩薩衆．聞我名字．壽終之後．常修梵行．至成佛道。若不爾者．不取正覺。<br/>
設我得佛．十方無量不可思議諸佛世界諸天人民．聞我名字．五體投地．稽首作禮．歡喜信樂．修菩薩行．諸天世人．莫不致敬。若不爾者．不取正覺。<br/>
設我得佛．國中天人．欲得衣服．隨念卽至．如佛所讚應法妙服．自然在身。有求裁縫擣染浣濯者．不取正覺。<br/>
設我得佛．國中天人．所受快樂．不如漏盡比丘者．不取正覺。<br/>
設我得佛．國中菩薩．隨意欲見十方無量嚴淨佛土．應時如願．於寶樹中．皆悉照見．猶如明鏡．覩其面像。若不爾者．不取正覺。<br/>
設我得佛．他方國土諸菩薩衆．聞我名字．至於得佛．諸根缺陋不具足者．不取正覺。<br/>
設我得佛．他方國土諸菩薩衆．聞我名字．皆悉逮得清淨解脫三昧。住是三昧．一發意頃．供養無量不可思議諸佛世尊．而不失定意。若不爾者．不取正覺。<br/>
設我得佛．他方國土諸菩薩衆．聞我名字．壽終之後．生尊貴家。若不爾者．不取正覺。<br/>
設我得佛．他方國土諸菩薩衆．聞我名字．歡喜踊躍．修菩薩行．具足德本。若不爾者．不取正覺。<br/>
設我得佛．他方國土諸菩薩衆．聞我名字．皆悉逮得普等三昧。住是三昧．至於成佛．常見無量不可思議一切諸佛。若不爾者．不取正覺。<br/>
設我得佛．國中菩薩．隨其志願所欲聞法．自然得聞。若不爾者．不取正覺。<br/>
設我得佛．他方國土諸菩薩衆．聞我名字．不卽得至不退轉者．不取正覺。<br/>
設我得佛．他方國土諸菩薩衆．聞我名字．不卽得至第一忍．第二第三法忍．於諸佛法．不能卽得不退轉者．不取正覺。<br/>
佛告阿難．爾時法藏比丘．說此願已．以偈頌曰。</p>

<p>我建超世願．必至無上道．<br/>
斯願不滿足．誓不成等覺。<br/>
我於無量劫．不爲大施主．<br/>
普濟諸貧苦．誓不成等覺。<br/>
我至成佛道．名聲超十方．<br/>
究竟有不聞．誓不成等覺。<br/>
離欲深正念．淨慧修梵行．<br/>
志求無上尊．爲諸天人師。<br/>
神力演大光．普照無際土．<br/>
消除三垢冥．明濟衆戹難。<br/>
開彼智慧眼．滅此昏盲暗．<br/>
閉塞諸惡道．通達善趣門。<br/>
功祚成滿足．威曜朗十方．<br/>
日月戢重暉．天光隱不現。<br/>
爲衆開法藏．廣施功德寶．<br/>
常於大衆中．說法師子吼。<br/>
供養一切佛．具足衆德本．<br/>
願慧悉成滿．得爲三界雄。<br/>
如佛無礙智．通達靡不照．<br/>
願我功德力．等此最勝尊。<br/>
斯願若剋果．大千應感動．<br/>
虛空諸天神．當雨珍妙華。</p>

  <p>佛語阿難．法藏比丘．說此頌已．應時普地六種震動．天雨妙華．以散其上。自然音樂．空中讚言．決定必成無上正覺。於是法藏比丘．具足修滿如是大願．誠諦不虛。超出世間．深樂寂滅。阿難．法藏比丘．於其佛所．諸天魔梵龍神八部大衆之中．發斯弘誓．建此願已．一向專志莊嚴妙土。所修佛國．開廓廣大．超勝獨妙。建立常然．無衰無變。於不可思議兆載永劫．積植菩薩無量德行。不生欲覺瞋覺害覺．不起欲想瞋想害想．不著色聲香味觸法。忍力成就．不計衆苦。少欲知足．無染恚癡。三昧常寂．智慧無礙．無有虛僞諂曲之心。和顏愛語．先意承問。勇猛精進．志願無倦。專求清白之法．以惠利羣生。恭敬三寶．奉事師長。以大莊嚴具足衆行。令諸衆生功德成就。住空無相無願之法．無作無起．觀法如化。遠離麤言．自害害彼．彼此俱害。修習善語．自利利人．人我兼利。棄國捐王．絕去財色。自行六波羅蜜．敎人令行。無央數劫．積功累德。隨其生處．在意所欲．無量寶藏．自然發應。敎化安立無數衆生．住於無上正眞之道。或爲長者居士豪姓尊貴．或爲剎利國君轉輪聖帝．或爲六欲天主．乃至梵王。常以四事．供養恭敬一切諸佛。如是功德．不可稱說。口氣香潔．如優鉢羅華。身諸毛孔．出栴檀香．其香普熏無量世界。容色端正．相好殊妙。其手常出無盡之寶．衣服飲食．珍妙華香．繒蓋幢旛．莊嚴之具。如是等事．超諸天人。於一切法．而得自在。</p>

  <p>阿難白佛．法藏菩薩．爲已成佛而取滅度．爲未成佛．爲今現在。佛告阿難．法藏菩薩．今已成佛．現在西方．去此十萬億剎。其佛世界．名曰安樂。阿難又問．其佛成道已來．爲經幾時。佛言．成佛已來．凡歷十劫。其佛國土．自然七寶．金．銀．瑠璃．珊瑚．琥珀．硨磲．碼碯．合成爲地。恢廓曠蕩．不可限極。悉相雜廁．轉相閒入。光赫煜爍．微妙奇麗．清淨莊嚴。超踰十方一切世界衆寶中精．其寶猶如第六天寶。又其國土．無須彌山．及金剛圍．一切諸山。亦無大海小海．溪渠井谷。佛神力故．欲見則見。亦無地獄餓鬼畜生諸難之趣。亦無四時春秋冬夏．不寒不熱．常和調適。爾時阿難白佛言．世尊．若彼國土．無須彌山．其四天王．及忉利天．依何而住。佛語阿難．第三炎天．乃至色究竟天．皆依何住。阿難白佛．行業果報不可思議。佛語阿難．行業果報不可思議．諸佛世界亦不可思議．其諸衆生功德善力．住行業之地．故能爾耳。阿難白佛．我不疑此法．但爲將來衆生．欲除其疑惑．故問斯義。佛告阿難．無量壽佛．威神光明．最尊第一。諸佛光明．所不能及。或照百佛世界．或千佛世界．取要言之．乃照東方恆沙佛剎。南西北方．四維上下．亦復如是。或有佛光照於七尺．或一由旬．二三四五由旬．如是轉倍．乃至照一佛剎。是故無量壽佛．號無量光佛．無邊光佛．無礙光佛．無對光佛．炎王光佛．清淨光佛．歡喜光佛．智慧光佛．不斷光佛．難思光佛．無稱光佛．超日月光佛。其有衆生遇斯光者．三垢消滅．身意柔輭．歡喜踊躍．善心生焉。若在三塗極苦之處．見此光明．皆得休息．無復苦惱。壽終之後．皆蒙解脫。無量壽佛．光明顯赫．照曜十方。諸佛國土．莫不聞焉。不但我今稱其光明．一切諸佛聲聞緣覺諸菩薩衆．咸共歎譽．亦復如是。若有衆生．聞其光明威神功德．日夜稱說．至心不斷．隨意所願．得生其國。爲諸菩薩聲聞之衆．所共歎譽．稱其功德。至其最後得佛道時．普爲十方諸佛菩薩歎其光明．亦如今也。佛言．我說無量壽佛光明威神．巍巍殊妙．晝夜一劫．尚未能盡。佛語阿難．又無量壽佛．壽命長久．不可稱計．汝寧知乎。假使十方世界無量衆生．皆得人身．悉令成就聲聞緣覺．都共集會．禪思一心。竭其智力．於百千萬劫．悉共推算．計其壽命長遠之數．不能窮盡．知其限極。聲聞菩薩天人之衆．壽命長短．亦復如是．非算數譬喻所能知也。又聲聞菩薩．其數難量．不可稱說。神智洞達．威力自在．能於掌中．持一切世界。佛語阿難．彼佛初會聲聞衆數不可稱計．菩薩亦然。如大目犍連．百千萬億無量無數．於阿僧祇那由他劫．乃至滅度．悉共計校．不能究了多少之數。譬如大海．深廣無量。假使有人析其一毛．以爲百分．以一分毛．沾取一渧．於意云何．其所渧者．於彼大海．何所爲多。阿難白佛．彼所渧水．比於大海多少之量．非巧歷算數言辭譬類所能知也。佛語阿難．如目連等．於百千萬億那由他劫．計彼初會聲聞菩薩．所知數者．猶如一渧．其所不知．如大海水。</p>

  <p>又其國土．七寶諸樹．周滿世界。金樹．銀樹．瑠璃樹．玻瓈樹．珊瑚樹．碼碯樹．硨磲之樹．或有二寶三寶．乃至七寶．轉共合成。或有金樹．銀葉華果。或有銀樹．金葉華果。或瑠璃樹．玻瓈爲葉．華果亦然。或水精樹．瑠璃爲葉．華果亦然。或珊瑚樹．碼碯爲葉．華果亦然。或碼碯樹．瑠璃爲葉．華果亦然。或硨磲樹．衆寶爲葉．華果亦然。或有寶樹．紫金爲本．白銀爲莖．瑠璃爲枝．水精爲條．珊瑚爲葉．碼碯爲華．硨磲爲實。或有寶樹．白銀爲本．瑠璃爲莖．水精爲枝．珊瑚爲條．碼碯爲葉．硨磲爲華．紫金爲實。或有寶樹．瑠璃爲本．水精爲莖．珊瑚爲枝．碼碯爲條．硨磲爲葉．紫金爲華．白銀爲實。或有寶樹．水精爲本．珊瑚爲莖．碼碯爲枝．硨磲爲條．紫金爲葉．白銀爲華．瑠璃爲實。或有寶樹．珊瑚爲本．碼碯爲莖．硨磲爲枝．紫金爲條．白銀爲葉．瑠璃爲華．水精爲實。或有寶樹．瑪瑙爲本．硨磲爲莖．紫金爲枝．白銀爲條．瑠璃爲葉．水精爲華．珊瑚爲實。或有寶樹．硨磲爲本．紫金爲莖．白銀爲枝．瑠璃爲條．水精爲葉．珊瑚爲華．碼碯爲實。行行相值．莖莖相望．枝枝相準．葉葉相向．華華相順．實實相當。榮色光曜．不可勝視。清風時發．出五音聲．微妙宮商．自然相和。又無量壽佛．其道場樹．高四百萬里。其本周圍五千由旬。枝葉四布二十萬里。一切衆寶自然合成。以月光摩尼持海輪寶．衆寶之王．而莊嚴之。周帀條間．垂寶瓔珞．百千萬色．種種異變．無量光炎．照曜無極。珍妙寶網．羅覆其上。一切莊嚴．隨應而現。微風徐動．吹諸寶樹．演出無量妙法音聲。其聲流布．徧諸佛國。聞其音者．得深法忍．住不退轉．至成佛道．耳根清徹．不遭苦患。目覩其色．鼻知其香．口嘗其味．身觸其光．心以法緣．皆得甚深法忍．住不退轉．至成佛道．六根清徹．無諸惱患。阿難．若彼國土天人．見此樹者．得三法忍。一者音響忍．二者柔順忍．三者無生法忍。此皆無量壽佛威神力故．本願力故．滿足願故．明了願故．堅固願故．究竟願故。</p>

  <p>佛告阿難．世間帝王．有百千音樂．自轉輪聖王．乃至第六天上．伎樂音聲．展轉相勝千億萬倍。第六天上萬種樂音．不如無量壽國諸七寶樹一種音聲千億倍也。亦有自然萬種伎樂。又其樂聲．無非法音。清暢哀亮．微妙和雅．十方世界音聲之中．最爲第一。其講堂精舍宮殿樓觀．皆七寶莊嚴．自然化成。復以眞珠．明月．摩尼．衆寶．以爲交絡．覆蓋其上。內外左右．有諸浴池。或十由旬．或二十三十．乃至百千由旬。縱廣深淺．皆各一等。八功德水．湛然盈滿．清淨香潔．味如甘露。黃金池者．底白銀沙。白銀池者．底黃金沙。水精池者．底瑠璃沙。瑠璃池者．底水精沙。珊瑚池者．底琥珀沙。琥珀池者．底珊瑚沙。硨磲池者．底碼碯沙。碼碯池者．底硨磲沙。白玉池者．底紫金沙。紫金池者．底白玉沙。或有二寶三寶．乃至七寶．轉共合成。其池岸上．有栴檀樹．華葉垂布．香氣普熏。天優鉢羅華．鉢曇摩華．拘牟頭華．分陀利華．雜色光茂．彌覆水上。彼諸菩薩．及聲聞衆．若入寶池．意欲令水沒足．水卽沒足。欲令至膝．卽至於膝。欲令至腰．水卽至腰。欲令至頸．水卽至頸。欲令灌身．自然灌身。欲令還復．水輒還復。調和冷暖．自然隨意。開神悅體．蕩除心垢。清明澄潔．淨若無形。寶沙映徹．無深不照。微瀾迴流．轉相灌注。安詳徐逝．不遲不疾。波揚無量自然妙聲．隨其所應．莫不聞者。或聞佛聲．或聞法聲．或聞僧聲．或寂靜聲．空無我聲．大慈悲聲．波羅蜜聲．或十力無畏不共法聲．諸通慧聲．無所作聲．不起滅聲．無生忍聲．乃至甘露灌頂．衆妙法聲。如是等聲．稱其所聞．歡喜無量。隨順清淨離欲寂滅眞實之義．隨順三寶力無所畏不共之法．隨順通慧菩薩聲聞所行之道。無有三塗苦難之名．但有自然快樂之音。是故其國．名曰安樂。阿難．彼佛國土．諸往生者．具足如是清淨色身．諸妙音聲．神通功德。所處宮殿．衣服飲食．衆妙華香．莊嚴之具．猶第六天自然之物。若欲食時．七寶鉢器．自然在前。金．銀．瑠璃．硨磲．碼碯．珊瑚．琥珀．明月．眞珠．如是諸鉢．隨意而至。百味飲食．自然盈滿。雖有此食．實無食者。但見色聞香．意以爲食．自然飽足。身心柔輭．無所味著。事已化去．時至復現。彼佛國土．清淨安隱．微妙快樂．次於無爲泥洹之道。</p>

  <p>其諸聲聞菩薩天人．智慧高明．神通洞達．咸同一類．形無異狀。但因順餘方．故有天人之名。顏貌端正．超世希有。容色微妙．非天非人。皆受自然虛無之身．無極之體。佛告阿難．譬如世間貧窮乞人．在帝王邊．形貌容狀．寧可類乎。阿難白佛．假令此人在帝王邊．羸陋醜惡．無以爲喻．百千萬億不可計倍。所以然者．貧窮乞人．底極斯下．衣不蔽形．食趣支命．飢寒困苦．人理殆盡。皆坐前世不植德本．積財不施．富有益慳．但欲唐得．貪求無厭。不信修善．犯惡山積。如是壽終．財寶消散。苦身聚積．爲之憂惱．於己無益．徒爲他有。無善可怙．無德可恃．是故死墮惡趣．受此長苦。罪畢得出．生爲下賤．愚鄙斯極．示同人類。所以世間帝王．人中獨尊．皆由宿世積德所致。慈惠博施．仁愛兼濟．履信修善．無所違爭。是以壽終福應．得升善道。上生天上．享茲福樂。積善餘慶．今得爲人．乃生王家．自然尊貴。儀容端正．衆所敬事。妙衣珍饍．隨心服御。宿福所追．故能致此。佛告阿難．汝言是也。計如帝王．雖人中尊貴．形色端正。比之轉輪聖王．甚爲鄙陋．猶彼乞人在帝王邊也。轉輪聖王．威相殊妙．天下第一。比之忉利天王．又復醜惡．不得相喻萬億倍也。假令天帝．比第六天王．百千億倍不相類也。設第六天王．比無量壽佛國菩薩聲聞．光顏容色．不相及逮．百千萬億不可計倍。</p>

  <p>佛告阿難．無量壽國．其諸天人．衣服飲食．華香瓔珞．繒蓋幢旛．微妙音聲．所居舍宅宮殿樓閣．稱其形色．高下大小。或一寶二寶．乃至無量衆寶．隨意所欲．應念卽至。又以衆寶妙衣．徧布其地．一切天人踐之而行。無量寶網．彌覆佛土。皆以金縷眞珠．百千雜寶．奇妙珍異．莊嚴校飾。周帀四面．垂以寶鈴。光色晃曜．盡極嚴麗。自然德風．徐起微動。其風調和．不寒不暑．溫涼柔輭．不遲不疾。吹諸羅網．及衆寶樹．演發無量微妙法音．流布萬種溫雅德香。其有聞者．塵勞垢習．自然不起。風觸其身．皆得快樂．譬如比丘．得滅盡三昧。又風吹散華．徧滿佛土。隨色次第．而不雜亂。柔輭光澤．馨香芬烈。足履其上．蹈下四寸．隨舉足已．還復如故。華用已訖．地輒開裂．以次化沒．清淨無遺。隨其時節．風吹散華．如是六反。又衆寶蓮華．周滿世界。一一寶華．百千億葉。其華光明．無量種色。青色青光．白色白光．玄黃朱紫．光色赫然。煒燁煥爛．明曜日月。一一華中．出三十六百千億光。一一光中．出三十六百千億佛．身色紫金．相好殊特。一一諸佛．又放百千光明．普爲十方說微妙法。如是諸佛．各各安立無量衆生於佛正道。</p>

  <p class="trans">佛說無量壽經卷上</p>
</body>
</html>