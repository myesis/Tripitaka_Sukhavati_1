<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>大方廣佛華嚴經普賢菩薩行願品</title>
  <link href="../Styles/Style.css" rel="stylesheet" type="text/css"/>
</head>

<body>
  <h1 class="mg2">大方廣佛華嚴經普賢菩薩行願品</h1>

  <p class="trans">唐罽賓國三藏般若奉詔譯</p>

  <p>爾時普賢菩薩摩訶薩．稱歎如來勝功德已．告諸菩薩．及善財言。善男子．如來功德．假使十方一切諸佛．經不可說不可說佛剎極微塵數劫．相續演說．不可窮盡。若欲成就此功德門．應修十種廣大行願。何等爲十．一者禮敬諸佛．二者稱讚如來．三者廣修供養．四者懺悔業障．五者隨喜功德．六者請轉法輪．七者請佛住世．八者常隨佛學．九者恆順衆生．十者普皆迴向。善財白言．大聖．云何禮敬．乃至迴向。</p>

  <p>普賢菩薩告善財言．善男子．言禮敬諸佛者．所有盡法界虛空界．十方三世一切佛剎極微塵數諸佛世尊．我以普賢行願力故．深心信解．如對目前．悉以清淨身語意業．常修禮敬。一一佛所．皆現不可說不可說佛剎極微塵數身。一一身．徧禮不可說不可說佛剎極微塵數佛。虛空界盡．我禮乃盡。以虛空界不可盡故．我此禮敬無有窮盡。如是乃至衆生界盡．衆生業盡．衆生煩惱盡．我禮乃盡。而衆生界乃至煩惱無有盡故．我此禮敬無有窮盡。念念相續．無有閒斷。身語意業．無有疲厭。</p>

  <p>復次善男子．言稱讚如來者．所有盡法界虛空界．十方三世一切剎土．所有極微一一塵中．皆有一切世間極微塵數佛。一一佛所．皆有菩薩海會圍繞。我當悉以甚深勝解現前知見．各以出過辯才天女微妙舌根．一一舌根．出無盡音聲海。一一音聲．出一切言辭海。稱揚讚歎一切如來諸功德海。窮未來際．相續不斷。盡於法界．無不周徧。如是虛空界盡．衆生界盡．衆生業盡．衆生煩惱盡．我讚乃盡。而虛空界乃至煩惱無有盡故．我此讚歎無有窮盡。念念相續．無有閒斷。身語意業．無有疲厭。</p>

  <p>復次善男子．言廣修供養者．所有盡法界虛空界．十方三世一切佛剎極微塵中．一一各有一切世界極微塵數佛。一一佛所．種種菩薩海會圍繞。我以普賢行願力故．起深信解現前知見．悉以上妙諸供養具．而爲供養。所謂華雲鬘雲．天音樂雲．天傘蓋雲．天衣服雲．天種種香．塗香燒香末香．如是等雲．一一量如須彌山王。然種種燈．酥燈油燈．諸香油燈．一一燈炷如須彌山．一一燈油如大海水。以如是等諸供養具．常爲供養。善男子．諸供養中．法供養最。所謂如說修行供養．利益衆生供養．攝受衆生供養．代衆生苦供養．勤修善根供養．不捨菩薩業供養．不離菩提心供養。善男子．如前供養無量功德．比法供養一念功德．百分不及一．千分不及一．百千俱胝那由他分．迦羅分．算分．數分．喻分．優波尼沙陀分．亦不及一。何以故．以諸如來尊重法故。以如說行．出生諸佛故。若諸菩薩行法供養．則得成就供養如來。如是修行．是眞供養故。此廣大最勝供養．虛空界盡．衆生界盡．衆生業盡．衆生煩惱盡．我供乃盡。而虛空界乃至煩惱不可盡故．我此供養亦無有盡。念念相續．無有閒斷。身語意業．無有疲厭。</p>

  <p>復次善男子．言懺悔業障者．菩薩自念．我於過去無始劫中．由貪瞋癡．發身口意．作諸惡業．無量無邊。若此惡業有體相者．盡虛空界不能容受。我今悉以清淨三業．徧於法界極微塵剎．一切諸佛菩薩衆前．誠心懺悔．後不復造．恆住淨戒一切功德。如是虛空界盡．衆生界盡．衆生業盡．衆生煩惱盡．我懺乃盡。而虛空界乃至衆生煩惱不可盡故．我此懺悔無有窮盡。念念相續．無有閒斷。身語意業．無有疲厭。</p>

  <p>復次善男子．言隨喜功德者．所有盡法界虛空界．十方三世一切佛剎．極微塵數諸佛如來。從初發心．爲一切智．勤修福聚．不惜身命．經不可說不可說佛剎極微塵數劫。一一劫中．捨不可說不可說佛剎極微塵數頭目手足。如是一切難行苦行．圓滿種種波羅蜜門．證入種種菩薩智地．成就諸佛無上菩提．及般涅槃．分布舍利．所有善根．我皆隨喜。及彼十方一切世界．六趣四生一切種類．所有功德．乃至一塵．我皆隨喜。十方三世一切聲聞．及辟支佛．有學無學．所有功德．我皆隨喜。一切菩薩所修無量難行苦行．志求無上正等菩提．廣大功德．我皆隨喜。如是虛空界盡．衆生界盡．衆生業盡．衆生煩惱盡．我此隨喜無有窮盡。念念相續．無有閒斷。身語意業．無有疲厭。</p>

  <p>復次善男子．言請轉法輪者．所有盡法界虛空界．十方三世一切佛剎極微塵中．一一各有不可說不可說佛剎極微塵數廣大佛剎。一一剎中．念念有不可說不可說佛剎極微塵數一切諸佛成等正覺．一切菩薩海會圍繞。而我悉以身口意業種種方便．殷勤勸請轉妙法輪。如是虛空界盡．衆生界盡．衆生業盡．衆生煩惱盡．我常勸請一切諸佛轉正法輪．無有窮盡。念念相續．無有閒斷。身語意業．無有疲厭。</p>

  <p>復次善男子．言請佛住世者．所有盡法界虛空界．十方三世一切佛剎．極微塵數諸佛如來．將欲示現般涅槃者。及諸菩薩聲聞緣覺有學無學．乃至一切諸善知識．我悉勸請莫入涅槃。經於一切佛剎極微塵數劫．爲欲利樂一切衆生。如是虛空界盡．衆生界盡．衆生業盡．衆生煩惱盡．我此勸請無有窮盡。念念相續．無有閒斷。身語意業．無有疲厭。</p>

  <p>復次善男子．言常隨佛學者．如此娑婆世界毗盧遮那如來．從初發心．精進不退．以不可說不可說身命而爲布施。剝皮爲紙．析骨爲筆．刺血爲墨．書寫經典．積如須彌。爲重法故．不惜身命．何况王位．城邑聚落．宮殿園林．一切所有．及餘種種難行苦行。乃至樹下成大菩提．示種種神通．起種種變化．現種種佛身．處種種衆會．或處一切諸大菩薩衆會道場．或處聲聞及辟支佛衆會道場．或處轉輪聖王小王眷屬衆會道場．或處剎利及婆羅門長者居士衆會道場．乃至或處天龍八部人非人等衆會道場。處於如是種種衆會．以圓滿音．如大雷震．隨其樂欲．成熟衆生．乃至示現入於涅槃．如是一切我皆隨學。如今世尊毗盧遮那．如是盡法界虛空界．十方三世一切佛剎．所有塵中一切如來．皆亦如是．於念念中．我皆隨學。如是虛空界盡．衆生界盡．衆生業盡．衆生煩惱盡．我此隨學無有窮盡。念念相續．無有閒斷。身語意業．無有疲厭。</p>

  <p>復次善男子．言恆順衆生者．謂盡法界虛空界．十方剎海所有衆生．種種差別。所謂卵生胎生溼生化生．或有依於地水火風而生住者．或有依空及諸卉木而生住者．種種生類．種種色身．種種形狀．種種相貌．種種壽量．種種族類．種種名號．種種心性．種種知見．種種欲樂．種種意行．種種威儀．種種衣服．種種飲食．處於種種村營聚落城邑宮殿。乃至一切天龍八部人非人等。無足二足四足多足．有色無色．有想無想．非有想非無想．如是等類．我皆於彼隨順而轉。種種承事．種種供養。如敬父母．如奉師長．及阿羅漢．乃至如來．等無有異。於諸病苦．爲作良醫。於失道者．示其正路。於闇夜中．爲作光明。於貧窮者．令得伏藏。菩薩如是平等饒益一切衆生。何以故．菩薩若能隨順衆生．則爲隨順供養諸佛。若於衆生尊重承事．則爲尊重承事如來。若令衆生生歡喜者．則令一切如來歡喜。何以故．諸佛如來．以大悲心而爲體故。因於衆生而起大悲．因於大悲生菩提心．因菩提心成等正覺。譬如曠野沙磧之中．有大樹王．若根得水．枝葉華果．悉皆繁茂。生死曠野．菩提樹王．亦復如是。一切衆生而爲樹根．諸佛菩薩而爲華果。以大悲水饒益衆生．則能成就諸佛菩薩智慧華果。何以故．若諸菩薩以大悲水饒益衆生．則能成就阿耨多羅三藐三菩提故。是故菩提．屬於衆生。若無衆生．一切菩薩終不能成無上正覺。善男子．汝於此義．應如是解。以於衆生心平等故．則能成就圓滿大悲。以大悲心隨衆生故．則能成就供養如來。菩薩如是隨順衆生．虛空界盡．衆生界盡．衆生業盡．衆生煩惱盡．我此隨順無有窮盡。念念相續．無有閒斷。身語意業．無有疲厭。</p>

  <p>復次善男子．言普皆迴向者．從初禮拜．乃至隨順．所有功德．皆悉迴向盡法界虛空界一切衆生。願令衆生常得安樂．無諸病苦。欲行惡法．皆悉不成。所修善業．皆速成就。關閉一切諸惡趣門．開示人天涅槃正路。若諸衆生．因其積集諸惡業故．所感一切極重苦果．我皆代受。令彼衆生．悉得解脫．究竟成就無上菩提。菩薩如是所修迴向．虛空界盡．衆生界盡．衆生業盡．衆生煩惱盡．我此迴向無有窮盡。念念相續．無有閒斷。身語意業．無有疲厭。</p>

  <p>善男子．是爲菩薩摩訶薩十種大願．具足圓滿。若諸菩薩於此大願．隨順趣入．則能成熟一切衆生．則能隨順阿耨多羅三藐三菩提．則能成滿普賢菩薩諸行願海。是故善男子．汝於此義．應如是知。若有善男子善女人．以滿十方無量無邊不可說不可說佛剎極微塵數一切世界上妙七寶．及諸人天最勝安樂．布施爾所一切世界所有衆生．供養爾所一切世界諸佛菩薩．經爾所佛剎極微塵數劫．相續不斷．所得功德。若復有人．聞此願王．一經於耳．所有功德．比前功德．百分不及一．千分不及一．乃至優波尼沙陀分亦不及一。或復有人．以深信心．於此大願受持讀誦．乃至書寫一四句偈．速能除滅五無閒業。所有世間身心等病．種種苦惱．乃至佛剎極微塵數一切惡業．皆得消除。一切魔軍．夜叉羅剎．若鳩槃茶．若毗舍闍．若部多等．飲血啗肉．諸惡鬼神．皆悉遠離。或時發心親近守護。是故若人誦此願者．行於世間．無有障礙。如空中月．出於雲翳。諸佛菩薩之所稱讚．一切人天皆應禮敬．一切衆生悉應供養。此善男子．善得人身．圓滿普賢所有功德。不久當如普賢菩薩．速得成就微妙色身．具三十二大丈夫相。若生人天．所在之處．常居勝族。悉能破壞一切惡趣．悉能遠離一切惡友．悉能制伏一切外道．悉能解脫一切煩惱。如師子王．摧伏羣獸。堪受一切衆生供養。又復是人臨命終時．最後剎那．一切諸根悉皆散壞．一切親屬悉皆捨離．一切威勢悉皆退失。輔相大臣．宮城內外．象馬車乘．珍寶伏藏．如是一切無復相隨。唯此願王．不相捨離．於一切時．引導其前。一剎那中．卽得往生極樂世界。到已．卽見阿彌陀佛．文殊師利菩薩．普賢菩薩．觀自在菩薩．彌勒菩薩等。此諸菩薩．色相端嚴．功德具足．所共圍繞。其人自見生蓮華中．蒙佛授記。得授記已．經於無數百千萬億那由他劫．普於十方不可說不可說世界．以智慧力．隨衆生心而爲利益。不久當坐菩提道場．降伏魔軍．成等正覺．轉妙法輪。能令佛剎極微塵數世界衆生．發菩提心。隨其根性．敎化成熟．乃至盡於未來劫海．廣能利益一切衆生。善男子．彼諸衆生．若聞若信此大願王．受持讀誦．廣爲人說。所有功德．除佛世尊．餘無知者。是故汝等聞此願王．莫生疑念．應當諦受。受已能讀．讀已能誦．誦已能持．乃至書寫．廣爲人說。是諸人等．於一念中．所有行願．皆得成就。所獲福聚．無量無邊。能於煩惱大苦海中．拔濟衆生．令其出離．皆得往生阿彌陀佛極樂世界。爾時普賢菩薩摩訶薩．欲重宣此義．普觀十方而說偈言。</p>

  <p>所有十方世界中．三世一切人師子．<br/>
我以清淨身語意．一切徧禮盡無餘。<br/>
普賢行願威神力．普現一切如來前．<br/>
一身復現剎塵身．一一徧禮剎塵佛。<br/>
於一塵中塵數佛．各處菩薩衆會中．<br/>
無盡法界塵亦然．深信諸佛皆充滿。<br/>
各以一切音聲海．普出無盡妙言辭．<br/>
盡於未來一切劫．讚佛甚深功德海。<br/>
以諸最勝妙華鬘．伎樂塗香及傘蓋．<br/>
如是最勝莊嚴具．我以供養諸如來。<br/>
最勝衣服最勝香．末香燒香與燈燭．<br/>
一一皆如妙高聚．我悉供養諸如來。<br/>
我以廣大勝解心．深信一切三世佛．<br/>
悉以普賢行願力．普徧供養諸如來。<br/>
我昔所造諸惡業．皆由無始貪瞋癡．<br/>
從身語意之所生．一切我今皆懺悔。<br/>
十方一切諸衆生．二乘有學及無學．<br/>
一切如來與菩薩．所有功德皆隨喜。<br/>
十方所有世間燈．最初成就菩提者．<br/>
我今一切皆勸請．轉於無上妙法輪。<br/>
諸佛若欲示涅槃．我悉至誠而勸請．<br/>
唯願久住剎塵劫．利樂一切諸衆生。<br/>
所有禮讚供養福．請佛住世轉法輪．<br/>
隨喜懺悔諸善根．迴向衆生及佛道。<br/>
我隨一切如來學．修習普賢圓滿行．<br/>
供養過去諸如來．及與現在十方佛。<br/>
未來一切天人師．一切意樂皆圓滿．<br/>
我願普隨三世學．速得成就大菩提。<br/>
所有十方一切剎．廣大清淨妙莊嚴．<br/>
衆會圍繞諸如來．悉在菩提樹王下。<br/>
十方所有諸衆生．願離憂患常安樂．<br/>
獲得甚深正法利．滅除煩惱盡無餘。<br/>
我爲菩提修行時．一切趣中成宿命．<br/>
常得出家修淨戒．無垢無破無穿漏。<br/>
天龍夜叉鳩槃茶．乃至人與非人等．<br/>
所有一切衆生語．悉以諸音而說法。<br/>
勤修清淨波羅蜜．恆不忘失菩提心．<br/>
滅除障垢無有餘．一切妙行皆成就。<br/>
於諸惑業及魔境．世間道中得解脫．<br/>
猶如蓮華不著水．亦如日月不住空。<br/>
悉除一切惡道苦．等與一切羣生樂．<br/>
如是經於剎塵劫．十方利益恆無盡。<br/>
我常隨順諸衆生．盡於未來一切劫．<br/>
恆修普賢廣大行．圓滿無上大菩提。<br/>
所有與我同行者．於一切處同集會．<br/>
身口意業皆同等．一切行願同修學。<br/>
所有益我善知識．爲我顯示普賢行．<br/>
常願與我同集會．於我常生歡喜心。<br/>
願常面見諸如來．及諸佛子衆圍繞．<br/>
於彼皆興廣大供．盡未來劫無疲厭。<br/>
願持諸佛微妙法．光顯一切菩提行．<br/>
究竟清淨普賢道．盡未來劫常修習。<br/>
我於一切諸有中．所修福智恆無盡．<br/>
定慧方便及解脫．獲諸無盡功德藏。<br/>
一塵中有塵數剎．一一剎有難思佛．<br/>
一一佛處衆會中．我見恆演菩提行。<br/>
普盡十方諸剎海．一一毛端三世海．<br/>
佛海及與國土海．我徧修行經劫海。<br/>
一切如來語清淨．一言具衆音聲海．<br/>
隨諸衆生意樂音．一一流佛辯才海。<br/>
三世一切諸如來．於彼無盡語言海．<br/>
恆轉理趣妙法輪．我深智力普能入。<br/>
我能深入於未來．盡一切劫爲一念．<br/>
三世所有一切劫．爲一念際我皆入。<br/>
我於一念見三世．所有一切人師子．<br/>
亦常入佛境界中．如幻解脫及威力。<br/>
於一毛端極微中．出現三世莊嚴剎．<br/>
十方塵剎諸毛端．我皆深入而嚴淨。<br/>
所有未來照世燈．成道轉法悟羣有．<br/>
究竟佛事示涅槃．我皆往詣而親近。<br/>
速疾周徧神通力．普門徧入大乘力．<br/>
智行普修功德力．威神普覆大慈力．<br/>
徧淨莊嚴勝福力．無著無依智慧力．<br/>
定慧方便威神力．普能積集菩提力．<br/>
清淨一切善業力．摧滅一切煩惱力．<br/>
降伏一切諸魔力．圓滿普賢諸行力。<br/>
普能嚴淨諸剎海．解脫一切衆生海．<br/>
善能分別諸法海．能甚深入智慧海．<br/>
普能清淨諸行海．圓滿一切諸願海．<br/>
親近供養諸佛海．修行無倦經劫海。<br/>
三世一切諸如來．最勝菩提諸行願．<br/>
我皆供養圓滿修．以普賢行悟菩提。<br/>
一切如來有長子．彼名號曰普賢尊．<br/>
我今迴向諸善根．願諸智行悉同彼。<br/>
願身口意恆清淨．諸行剎土亦復然．<br/>
如是智慧號普賢．願我與彼皆同等。<br/>
我爲徧淨普賢行．文殊師利諸大願．<br/>
滿彼事業盡無餘．未來際劫恆無倦。<br/>
我所修行無有量．獲得無量諸功德．<br/>
安住無量諸行中．了達一切神通力。<br/>
文殊師利勇猛智．普賢慧行亦復然．<br/>
我今迴向諸善根．隨彼一切常修學。<br/>
三世諸佛所稱歎．如是最勝諸大願．<br/>
我今迴向諸善根．爲得普賢殊勝行。<br/>
願我臨欲命終時．盡除一切諸障礙．<br/>
面見彼佛阿彌陀．卽得往生安樂剎。<br/>
我旣往生彼國已．現前成就此大願．<br/>
一切圓滿盡無餘．利樂一切衆生界。<br/>
彼佛衆會咸清淨．我時於勝蓮華生．<br/>
親覩如來無量光．現前授我菩提記。<br/>
蒙彼如來授記已．化身無數百俱胝．<br/>
智力廣大徧十方．普利一切衆生界。<br/>
乃至虛空世界盡．衆生及業煩惱盡．<br/>
如是一切無盡時．我願究竟恆無盡。<br/>
十方所有無邊剎．莊嚴衆寶供如來．<br/>
最勝安樂施天人．經一切剎微塵劫。<br/>
若人於此勝願王．一經於耳能生信．<br/>
求勝菩提心渴仰．獲勝功德過於彼。<br/>
卽常遠離惡知識．永離一切諸惡道．<br/>
速見如來無量光．具此普賢最勝願。<br/>
此人善得勝壽命．此人善來人中生．<br/>
此人不久當成就．如彼普賢菩薩行。<br/>
往昔由無智慧力．所造極惡五無閒．<br/>
誦此普賢大願王．一念速疾皆消滅。<br/>
族姓種類及容色．相好智慧咸圓滿．<br/>
諸魔外道不能摧．堪爲三界所應供。<br/>
速詣菩提大樹王．坐已降服諸魔衆．<br/>
成等正覺轉法輪．普利一切諸含識。<br/>
若人於此普賢願．讀誦受持及演說．<br/>
果報唯佛能證知．決定獲勝菩提道。<br/>
若人誦此普賢願．我說少分之善根．<br/>
一念一切悉皆圓．成就衆生清淨願。<br/>
我此普賢殊勝行．無邊勝福皆迴向．<br/>
普願沈溺諸衆生．速往無量光佛剎。</p>

  <p>爾時普賢菩薩摩訶薩．於如來前．說此普賢廣大願王清淨偈已。善財童子．踊躍無量．一切菩薩．皆大歡喜。如來讚言．善哉善哉。爾時世尊．與諸聖者菩薩摩訶薩．演說如是不可思議解脫境界勝法門時．文殊師利菩薩而爲上首．諸大菩薩．及所成熟六千比丘。彌勒菩薩而爲上首．賢劫一切諸大菩薩。無垢普賢菩薩而爲上首．一生補處．住灌頂位．諸大菩薩。及餘十方種種世界．普來集會．一切剎海極微塵數諸菩薩摩訶薩衆。大智舍利弗．摩訶目犍連等．而爲上首．諸大聲聞。幷諸人天一切世主．天龍夜叉．乾闥婆．阿修羅．迦樓羅．緊那羅．摩睺羅伽．人非人等．一切大衆．聞佛所說．皆大歡喜．信受奉行。</p>

  <p class="trans">大方廣佛華嚴經普賢菩薩行願品</p>
</body>
</html>