<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>菩薩念佛三昧經卷第一</title>
  <link href="../Styles/Style.css" rel="stylesheet" type="text/css"/>
</head>

<body>
  <h2 class="mg2">菩薩念佛三昧經</h2>

  <p class="trans">宋天竺三藏功德直譯</p>

<h3 id="sigil_toc_id_19">卷第一</h3>
<h4 class="sigil_not_in_toc">序品第一</h4>

<p>如是我聞：</p>

<p>一時佛住王舍城耆闍崛山，與大比丘眾一千二百五十人俱，皆是阿羅漢——諸漏已盡，無復煩惱，調伏縱任，善脫無脫，深知無知，所作已辦，逮得無我，捨諸重擔，除滅九結，決定解脫，諸心自在，猶如大龍——唯除阿難。</p>

<p>爾時，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。時諸天子往世尊所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香，以散佛上。重禮佛足，右遶三匝，却住一面，合掌向佛。</p>

<p>時栴檀天子默然生念：「過去諸佛皆為諸天、世人、沙門、婆羅門演諸佛所說菩薩念佛三昧。」復作是念：「今我世尊亦應如昔過去諸佛，安樂世間諸人天故，宣說菩薩念佛三昧。」</p>

<p>時諸天子俱白佛言：「世尊！過去諸佛皆說菩薩念佛三昧，安樂世間人天八部，唯願世尊如昔諸佛，廣為眾生說此三昧。」爾時，世尊默然許之。時諸天子遶佛三匝，頂禮佛足，忽然不現。</p>

<p>爾時，世尊於夜後分明相出時，熈怡微笑，作大師子??咳之聲。耆闍崛山別住諸僧承佛神力俱到佛所，王舍大城諸比丘尼蒙佛威聲亦悉同集，摩竭提國阿闍世王、先尼梵子與無量億眷屬圍遶，承佛神力於一念頃俱到佛所。復有阿羅婆迦夜叉、伽陀婆夜叉、金毘羅夜叉、修脂路摩夜叉、摩羅陀利夜叉，如是等夜叉神王有大威力，一一皆有百千眷屬，乘佛神力於一念頃至耆闍崛山。復有羅睺羅阿修羅王、毘摩質多羅阿修羅王、修婆睺阿修羅王、波呵羅頭阿修羅王及其眷屬。如是，乃至三千世界，天龍、龍王無量無邊，生希有心，肅然毛竪，承佛神力於一念頃往到佛所。東方世界如恒河沙梵天天王，聞佛謦咳肅然毛竪，往到佛所；自餘三方及上、下方亦復如是。</p>

<p>時給孤獨須達長者亦與無數百千眷屬從舍衛城往到佛所。時毘耶離有大長者名曰善思、次名降怨、次名吉祥；復有離車諸王子等名歡喜象、次名舉象；復有斷事庶士首陀名曰光象；如是一切皆大乘學，與無量眾承佛神力往到佛所。時瞻婆城有庶士子名曰庠序、次名饒益；復有大長者子名無量力；如是等眾已於過去種諸善根，有大威德，承佛神力往到佛所。時波羅奈無量眾生，宿殖德本今已成熟，從波羅奈鱗次相繼步至佛所，稽首作禮，侍立左右。</p>

<p>是時拘尸那竭大城無量力士及力士子，已於過去供養諸佛、殖諸善業，具大威德，從拘尸那共相和順，隨路貫次往到佛所，至心恭敬前頂禮足。</p>

<p>是時三千大千世界縱廣正等，佛神力故。一切八部——天、龍、夜叉、乾闥婆王、阿修羅王、迦樓羅王、緊那羅王、摩睺羅伽如是等眾——皆來集會，間無空缺。</p>

<p>爾時，世尊見眾已集，復更發大師子之聲，從僧坊出近至異處，遙見彼方其地眾寶，世尊見已復更微笑。即時世間人、天、阿修羅，各持無量末香、雜花以散佛上，至心恭敬、尊重、讚歎。</p>

<p>是時，眾中長老舍利弗、長老大目揵連、長老摩訶迦葉、長老須菩提、長老富樓那彌多羅尼子、長老羅睺羅、長老摩訶金毘羅、長老摩訶迦旃延、長老阿?樓馱、長老劫賓那、長老輪盧那二十億子、長老難陀、長老阿難陀——皆有威德，具足神通——如是聖眾悉已俱集。</p>

<p>爾時，眾中長老彌勒菩薩、三界菩薩、越三界菩薩、初發心即轉法輪菩薩、善思菩薩、大音聲菩薩、持地菩薩、文殊師利童子菩薩、不空見菩薩，如是等眾無量無邊，已曾供養過去諸佛，深種菩薩無數行願，久發無上菩提之心。</p>

<p>爾時，長老不空見菩薩欲知如來神通之相、微笑之意，更正衣服，遶佛三匝，却住一面，合掌向佛即說偈曰：<br/>

   「最勝無為，　　兩足世尊，　　為調御故，<br/>
   　現斯熈怡。　　富能開惠，　　令貧滿足，<br/>
   　佛演法施，　　明發亦然。　　一切世間，<br/>
   　之所歸趣，　　以何因緣，　　示此微笑？<br/>
   　無上正覺，　　願為我說。」</p>

<p>爾時，世尊告不空見：「汝見彼處眾寶地不？」</p>

<p>不空見言：「唯然，已見。」</p>

<p>「如是，不空見！彼地乃是往昔諸佛之所遊化。」</p>

<p>時不空見心自念言：「我宜速疾至彼地所。」如其相貌，心入三昧。入三昧已，為佛世尊化作種種眾寶法座。即如其念施置座已，往詣佛所，勸請如來昇此寶座，白言：「世尊！此處皆是往古來今諸佛如來遊踐之地。」</p>

<p>是時世尊往到彼處即就法座，於一念頃，如來、應、正遍知力故，此剎三千大千世界六種震動——踊、遍踊、等遍踊，震、遍震、等遍震，吼、遍吼、等遍吼，動、遍動、等遍動，搖、遍搖、等遍搖，起、遍起、等遍起——東踊西沒、西踊東沒，南踊北沒、北踊南沒，西踊東沒、東踊西沒，北踊南沒、南踊北沒，光明遍照無量世界。一念之間，一切眾生乃至阿鼻地獄，悉受快樂。</p>

<p>「佛昇法座，　　如日暉曜，　　一切世間，<br/>
   　之所歸仰，　　震動大千，　　咸生欣悅。<br/>
   　佛登寶座，　　如日顯照，　　一切世間，<br/>
   　頂戴法王，　　欲令眾生，　　普獲安樂。<br/>
   　佛就座已，　　如日融朗，　　一切世間，<br/>
   　尊承法王，　　放淨光明，　　照諸剎土。<br/>
   　奇哉！斯乘，　　乘之最勝；　　異哉！斯乘，<br/>
   　無能過者。　　暫現之處，　　已不可量。<br/>
   　善哉！斯乘，　　乘之弘大。　　乘是乘者，<br/>
   　不可思議，　　諸天、魔、梵，　　所不能測。」</p>

<p>爾時，世尊廣長舌相遍覆三千大千世界，普告聲聞及眾菩薩：「諸善男子！一心靜聽。是夜，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。爾時，諸天來詣佛所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香以散佛上。重禮佛足，右遶三匝，却住一面，合掌向佛供養、恭敬、尊重、讚歎。是時，栴檀天子默然生念：『過去諸佛、應、正遍知，皆為人、天、沙門、婆羅門敷演諸佛所說菩薩念佛三昧，今我世尊亦應如昔過去諸佛，安樂眾生，宣說菩薩念佛三昧。』時諸天子作是勸請，我默然許。如是，比丘栴檀天子、難陀天子、無量淨居諸天子等知我許已，忽然不現。」</p>

<p>爾時，世尊即說偈言：<br/>

   「告諸比丘：　　『於後夜時，　　諸天身色，<br/>
   　光炎倍常，　　耆闍崛山，　　欻然大明，<br/>
   　供養、尊重、　　圍遶世主。　　難陀天子、<br/>
   　善憙天子、　　善意天子、　　栴檀天子、<br/>
   　自在天子、　　及大自在、　　阿逸天子、<br/>
   　善行天子，　　如是無量，　　淨居天子，<br/>
   　有大神力，　　來至我所。　　廣設種種，<br/>
   　珍妙供養，　　皆共恭敬，　　右遶三匝，<br/>
   　頭面禮足，　　却住一面。　　栴檀天子，<br/>
   　默然住已，　　發心欲為，　　教化眾生，<br/>
   　請說菩薩，　　念佛三昧：　　「往昔諸佛，<br/>
   　已曾說故。　　善哉！釋迦，　　十力如來，<br/>
   　說三摩提，　　欲令一切，　　得安樂故。」<br/>
   　佛默然許，　　時諸天子，　　已知垂允。<br/>
   　我亦於此，　　耆闍崛山，　　如過去佛，<br/>
   　所說三昧。　　時諸天子，　　已知如來，<br/>
   　默然許之，　　歡喜快樂，　　右遶三匝，<br/>
   　禮足而去。』　　比丘聽我，　　所演三昧，<br/>
   　如昔諸佛，　　莫生疑惑，　　如來智慧，<br/>
   　不可思議。　　過去諸佛，　　最上菩提，<br/>
   　於諸知見，　　心無疑網。　　如今現在，<br/>
   　第一菩提，　　我皆了知，　　心無滯礙。<br/>
   　若當來世，　　欲成菩提，　　欲為憐愍，<br/>
   　將來世故，　　我亦明曉，　　心無毫疑。<br/>
   　是故如來，　　深解無窮，　　智力無礙，<br/>
   　不可思議。　　如彼所知，　　我悉究盡，<br/>
   　一切眾生，　　不測其奧。」</p>


<h4 class="sigil_not_in_toc">不空見本事品第二</h4>

<p>爾時，世尊告長老舍利弗、長老目揵連、長老大迦葉、長老須菩提、長老富樓那彌多羅尼子：「諸天世人皆已來集，汝等比丘各昇法座作師子吼。所以者何？此眾多有諸聲聞人，聞師子吼悉得解脫。」</p>

<p>爾時，世尊告彌勒菩薩、越三界菩薩、不思議菩薩、不空見菩薩：「汝等即時請如來演諸佛所說真實功德師子吼音。」</p>

<p>不空見言：「如是，世尊！唯然，已聞。」即說偈讚：<br/>

   「身色如金，　　百福莊嚴，　　為憐愍故，<br/>
   　了達真諦，　　功德具足，　　名譽遠流。<br/>
   　今日世尊，　　以何因緣，　　於大眾中，<br/>
   　令我請問？　　正覺無倫，　　最上莫過，<br/>
   　功德法王。　　大智難窮，　　調伏世間。<br/>
   　以何因緣，　　於大眾中，　　令我請問？<br/>
   　如來淨戒、　　定、智、解脫、　　解脫知見，<br/>
   　悉皆無等。　　今我善逝，　　以何因緣，<br/>
   　於大眾中，　　令我請問？　　威德無比，<br/>
   　得度彼岸，　　法王世尊，　　能為眾生，<br/>
   　作大利益。　　善逝！何因，　　於大眾中，<br/>
   　令我請問？　　百劫修慈，　　習近悲處，<br/>
   　辯才無滯。　　善逝！何因，　　於大眾中，<br/>
   　令我請問？　　最上法王，　　普利群生，<br/>
   　貧者得富、　　盲者得視、　　楚毒永息、<br/>
   　恐畏獲安。　　以何因緣　　令我請問？<br/>
   　佛身淨妙，　　塵垢不污；　　如來之衣，<br/>
   　種種雜色；　　世尊族姓，　　王中之王。<br/>
   　以何因緣，　　令我請問？　　佛所著衣，<br/>
   　去身四指，　　而不離身，　　身能降怨。<br/>
   　以何因緣，　　令我請問？　　如來行處，<br/>
   　無諸坑坎，　　智慧力故，　　所履皆平。<br/>
   　以何因緣，　　令我請問？　　如來之身，<br/>
   　不增、不減；　　行步平正，　　不邪、不曲。<br/>
   　妙絕常倫，　　難可思議。　　以何因緣，<br/>
   　令我請問？　　仰瞻尊顏，　　目不暫徙。<br/>
   　佛行不假，　　神足之力，　　威儀自然，<br/>
   　庠序可觀。　　若為魍魎，　　之所捉持，<br/>
   　迷悶失心，　　無所覺省；　　若覩世尊，<br/>
   　於一念頃，　　諸惡永離，　　還得正念。<br/>
   　若有眾生，　　觸佛足塵，　　於七月中，<br/>
   　身心快樂；　　命終之後，　　得生善處，<br/>
   　歸命世尊，　　施一切樂。　　若有人病，<br/>
   　極受眾苦，　　佛以手摩，　　即得除愈。<br/>
   　善逝曠劫，　　悉得一切，　　不可思議，<br/>
   　無數安樂。　　佛昔勇猛，　　攝取當來，<br/>
   　無量劫中，　　所得淨法。　　我於是處，<br/>
   　無疑異心。　　以何因緣，　　令我請問？<br/>
   　過去、當來，　　天中特尊，　　今遇調伏，<br/>
   　人中大仙。　　以何因緣，　　令我請問？」</p>

<p>爾時，世尊告不空見：「諦聽諦聽，善思念之。」</p>

<p>不空見言：「唯然，世尊！」</p>

<p>告不空見：「我憶往昔無央數劫，爾時有王名無量力，有大神通，勢力自在。是王住處造立大城，城名善建，縱廣正等十二由延。其城七重，面有三門，門城皆以金、銀、琉璃、頗梨、馬瑙、真珠、珊瑚莊校嚴麗。塹亦七重，皆悉七寶。是諸門外，以金、銀沙布飾其地，一門兩邊各有金、銀四闕相對。</p>

<p>「如是，不空見！又以金、銀作大羅網彌覆門上，金網處處懸於銀鈴、銀網往往垂於金鈴，風吹鈴網皆作箜篌、樂器之聲，宮商調暢更相應和。王造城已，安處其中。斯城塹外有七池沼，金、銀、頗梨、珊瑚所成。此諸池沼有七階道，亦是七寶之所莊校：金階道者，銀為欄楯；銀階道者，金為欄楯；銀為階道，真珠欄楯；真珠階道，琉璃欄楯；頗梨階道，珊瑚欄楯；珊瑚階道，真珠欄楯；真珠階道，金為欄楯。如是，不空見！無量力王植眾奇花：優鉢羅花、鉢頭摩花、拘物頭花、分頭利花、那梨尼花，香氣調柔，無悋惜者，隨意採之。其池岸上種種花樹，所謂伊曾花樹、尼曾花樹、迦多曾尼花樹、阿提目多迦花樹、瞻蔔花樹、婆利師花樹、拘毘陀羅花樹、陀?迦梨花樹。此諸花樹氣若天香，亦無守護，隨意而取。</p>

<p>「又，不空見！是善建城有多羅樹七重行列，悉以七寶互相間錯：金多羅樹，銀葉、花、果；銀多羅樹，赤真珠葉，花、果亦然；白真珠樹，琉璃為葉，花、果亦然；琉璃樹者，頗梨為葉，花、果亦然；頗梨樹者，馬瑙為葉，花、果亦然；馬瑙樹者，赤真珠葉，花、果亦然；赤真珠樹，珊瑚為葉，花、果亦然；珊瑚樹者，金為其葉，花、果亦然。</p>

<p>「不空見！風吹諸樹，更相掁觸出微妙聲，譬如樂師善能擊發五種之音。</p>

<p>「又，不空見！王所住處如是眾聲恒不斷絕：象聲、馬聲、車聲、軍聲、螺聲、鼓聲、簫聲、笛聲、箜篌、琵琶、歌舞之聲，如是眾聲未曾暫廢。王常宣令境內人民：『若有所須衣服、飲食、象馬車乘，恣隨其意一切給與。』多羅樹間常出樂音，諸人遊之五欲自娛。王視國人如父念子，一切奉王猶若慈父。</p>

<p>「又，不空見！善建城內開諸街巷、?邑、市肆。處處復有四寶池沼，其池相去盡一箭道，是池四岸眾寶階陛：金階銀欄、銀階金欄，頗梨、珊瑚間錯亦然。</p>

<p>「又，不空見！王於諸池植眾名花，復於池上種雜花樹：伊尼曾花樹、迦曇婆花樹、阿提目多伽花樹、瞻蔔花樹、陀?迦利花樹，芳如天香，亦無惜者。城內又建諸園林觀，種種花果行列其間。復於園中四方周匝，處處皆有諸妙花池，亦以七寶莊嚴如前。有眾婇女更相娛樂，一切人民恣意遊適。</p>

<p>「又，不空見！無量力王族姓豪傑，大剎利種，所生父母乃至七世胄胤相承，悉皆清淨。容色端雅，人中獨絕，財寶巨億，不可稱計。</p>

<p>「又，不空見！無量力王深信弘惠，虛心大施，施諸沙門及婆羅門，乃至盲、聾、??殘、百疾、貧窮、孤獨、困厄之人。王所統領八萬四千城邑聚落，淨業果報，七寶莊飾，一一城上復造八萬四千栴檀眾妙樓櫓。是諸門外開四衢路，路首悉起嚴麗臺觀，一切人民任意遊戲。常於晝夜，樓觀、臺殿、巷陌、?里悉然燈燭，其明猛盛遍照國界，眾生蒙光身心快樂。</p>

<p>「又，不空見！王有二子：一名師子，二名師子意，久發無上菩提之願，名稱遠聞，具大威德。爾時有佛，號曰寶肩如來、應、正遍知、明行足、善逝、世間解、無上士、調御丈夫、天人師、佛、世尊，出現於世，作是唱言：『我於今世及以後世，沙門、婆羅門、天、人、阿修羅大眾之中，一切知見。』普為群生說諸妙法，初、中、後善，語善、義善，具足清白梵行之相，與大羅漢七百千萬億，皆具神通，威德自在。</p>

<p>「寶肩如來於晨朝時，齊整衣服，執持應器，比丘翼從，入城乞食。時無量力共其二子在高樓上歡娛受樂。王遙覩佛功德相好，生奇特心，欣躍無極。眷屬圍遶，俱到宮門，告其二子：『速齎香花、幢幡、伎樂，疾至佛所。』即以牛頭栴檀、末香、諸妙珍異以供養佛及比丘僧，右旋三匝，頭頂禮足，却住一面。</p>

<p>「又，不空見！王與二子請寶肩佛及聲聞眾，盡其形壽施諸所安。寶肩如來於天人中教化已周，將般涅槃。時王知佛不久住世，與其二子、臣民、眷屬前後導從至涅槃所——如來爾時滅度已訖——頭面敬禮，悲號啼哭，以身投地如大山崩，作是唱言：『世間眼滅。』重更哀嗟：『世間眼滅。如來涅槃一何駛哉？猶商失主，佛滅亦然。世間黑闇，盲無慧目。』搥胸拍頭，舉聲大叫，嗚咽捫淚，告其二子：『辦諸香湯洗浴如來。』又以種種妙香塗身，一切散花及諸花鬘、無量妙衣纏如來身，七寶為棺，以鐵為槨，聚赤栴檀高一由旬，縱廣正等一拘盧舍。復以花香散於??上，蘇油千器以灌栴檀，然後起火。火既發已，復更號慟，灑淚如雨。</p>

<p>「爾時，師子作是念言：『世尊涅槃，我生何為？亦當隨佛入於涅槃。』立此誓訖，重以種種珍妙香花散於??上，白?纏身，手執火炬，自投火中，火即猛盛，為利眾生歸依世尊而說偈願讚詠如來：<br/>

   「『如大珍寶聚，　　世間之所尊，<br/>
   　　生死苦永盡，　　於斯般涅槃，<br/>
   　　自從今已往，　　不覩轉法輪。<br/>
   　　我所奉法王，　　已入於涅槃，<br/>
   　　宣揚廣大義，　　不可復重布。<br/>
   　　何當在大眾，　　聞說於菩提？<br/>
   　　諸天及世人，　　歡喜讚善說，<br/>
   　　我於今日後，　　絕不思議聲。<br/>
   　　世間勝調御，　　於此而沈淪，<br/>
   　　龍、神、阿修羅，　　及以緊那羅，<br/>
   　　欣悅常歌歎，　　不復聞斯音。<br/>
   　　貧者得滿足、　　苦惱蒙救護，<br/>
   　　世尊今涅槃，　　悉喪所依怙。<br/>
   　　父王無量力，　　及弟師子意，<br/>
   　　亦復無慈蔭，　　更不聞說法。<br/>
   　　我亦隨世尊，　　速取於滅度。<br/>
   　　世間無明道，　　何用苦生為？<br/>
   　　今焚此毒身，　　願獲不思議。<br/>
   　　我昔與父王，　　常於長夜中，<br/>
   　　勤供佛、法、僧，　　今得獲果報。<br/>
   　　若我於佛所，　　修習諸善行，<br/>
   　　為調伏世間，　　得不思議故。<br/>
   　　為令諸眾生，　　發不思議願：<br/>
   　　世尊般涅槃，　　我投火盛時，<br/>
   　　若人見聞者，　　一切得成佛，<br/>
   　　唯除邪謗人，　　及證正位者。<br/>
   　　若我修菩薩，　　廣大無量行，<br/>
   　　眾生夢見者，　　皆令得佛道，<br/>
   　　唯除邪謗人、　　及證正位者。<br/>
   　　此身如聚沫，　　要當必有死，<br/>
   　　一切眾生類，　　若食我肉者，<br/>
   　　是等不可量，　　疾當得成佛。<br/>
   　　我修菩薩行，　　惡口罵詈者，<br/>
   　　是人值調御，　　必當得成佛，<br/>
   　　唯除邪謗人，　　及證正位者。<br/>
   　　若人於我身，　　修於慈悲觀，<br/>
   　　求第一菩提，　　速得成佛道，<br/>
   　　唯除邪謗人，　　及證正位者。<br/>
   　　以是燒身緣，　　為求彼此願，<br/>
   　　若我心真實，　　即還見佛起。<br/>
   　　設得更覩佛，　　如先住世者，<br/>
   　　我身投火中，　　猶前侍佛時。<br/>
   　　佛起如真身，　　今覩不異昔，<br/>
   　　爾乃證諸佛，　　相續常不斷。<br/>
   　　唯願普眼尊，　　愍攝於世間。』<br/>
   　　佛知王子心，　　渴仰甚殷重，<br/>
   　　即於焰聚中，　　奮大神通力。<br/>
   　　如從三昧起，　　光明倍明顯，<br/>
   　　不可思議眾，　　咸歎未曾有。<br/>
   　　廣為時會人，　　更作大利益，<br/>
   　　所化既已畢，　　還入於涅槃。<br/>
   　　師子既見佛，　　示大威神力，<br/>
   　　身心甚欣悅，　　坦然快安樂。<br/>
   　　深知諸佛法，　　不可得思議，<br/>
   　　如來雖涅槃，　　猶應眾生願。<br/>
   　『不思議戒、定、　　智慧與解脫，<br/>
   　　及解脫知見，　　神化不可量。<br/>
   　　歸依於世尊，　　然後當放身。<br/>
   　　世間妙威儀，　　最勝無倫匹；<br/>
   　　自在諸神力，　　亦復無等雙。<br/>
   　　如來還涅槃，　　一切咸驚惋，<br/>
   　　是故我至心，　　歸依普眼尊；<br/>
   　　歸命於善逝，　　累盡無為主；<br/>
   　　歸命永離苦，　　憐愍於世間。<br/>
   　　正智遍觀察，　　了達知他心，<br/>
   　　除諸煩惱病，　　成就無量眾。<br/>
   　　大醫人中尊，　　施不思議藥，<br/>
   　　能善除世間，　　一切眾疾苦。<br/>
   　　歸依無上師，　　哀矜眾生者。<br/>
   　　若我讚如來，　　一念之功德，<br/>
   　　燒身微毫善，　　須臾供養福，<br/>
   　　如是諸淨業，　　願施於一切。』</p>


<p>「如是，不空見！時天、魔、梵及餘一切世間人民，悉見師子投身盛火，皆大悲愕，生奇特心。命終之後即生梵天，有大神力、威勢、自在。是梵爾時中心念言：『云何忽然來生此間？』重更思惟：『往昔人中已曾奉侍寶肩如來，至心恭敬、尊重、讚歎。佛涅槃已，燒身供養，復說偈頌、發弘誓願，乘此善業得生梵天。我今當往至燒身所。』是梵即時忽然不現，譬如壯士屈申臂頃，便到如來闍維之處，以天栴檀、沈水碎香、俱修摩花、多摩羅跋，種種香花不可稱數，遍散空中如雨而下，十方交紛若風旋雪，供養寶肩如來舍利。向無量力說其本緣：『我是王子師子之身——投火供養命過之者——唯願大王不加慈念。我今已蒙獲諸善利，由昔至誠虔恭奉侍、尊重、歌歎寶肩如來功福果報得生梵天。是故，大王與師子意應共珍敬受持妙法，收取舍利分布供養，無令遺落而生懈怠。大王當知，我生梵天亦常敬持受此勝法。』作是言已，忽然不現。</p>

<p>「又，不空見！無量力王與師子意取水滅火，以諸妙香、眾花、寶鬘、幢幡、伎樂，種種供養。須臾之頃，周遍八萬四千城邑悉起八萬四千塔廟，皆以七珍莊校嚴麗。是諸寶塔高一由延，縱廣正等一拘盧舍，於一一塔周匝各然八萬四千眾香油燈，是諸塔間復以種種香花、伎樂供養如前。尊敬受持如此妙法，無量力王以是善根，與師子意經歷八萬四千劫中不墮惡道，又於八萬四千億劫親近供養六萬諸佛，次第奉敬常不斷絕，世世恒作轉輪聖王。</p>

<p>「又，不空見！寶肩如來涅槃之後，時有菩薩現於世間，名普密王。為愍世間出家學道，菩提樹下結加趺坐，一心定意，正智解脫，豁然大寤，得無上道。</p>

<p>「又，不空見！是師子梵至普密王佛世尊所，住在虛空以天栴檀供養於佛，右遶三匝，稽首作禮，請轉法輪而白佛言：『唯願世尊從道場起，摧諸魔軍，於淨神智無所毀損。願世間師哀從定寤，調御有解諸聲聞眾，開演美妙善逝之法。如來前身久修智慧、攝受善法，今為人尊。過去世中已發弘誓：「願得佛時當度未度。」今願已滿，得安隱處，最勝無為，寂然妙樂，當開甘露解眾三結。』爾時，世尊默然許之。</p>

<p>「時彼大梵及無數天既知如來當轉法輪，咸共歡喜，踊悅無量。梵天于時設諸妙供，即發大願求無上道：『遇普密王應正遍知，生我淨妙功德之聚，以此果報於生死中常得親近覩十方佛。若我供養佛菩提樹，如是種種所修功德，願慈愍故為我說法，以此果報於生死中常得讚歎諸佛塔廟。』</p>

<p>「又，不空見！師子王子燒此一身，以是功德所修善根恒住梵世，值五千佛，供養、敬侍、尊重、讚歎，殖諸善根，發不思願。汝不空見莫生此疑，時無量力王豈異人乎？我身是也。」</p>

<p>時不空見即白佛言：「是二王子為今現在？為已滅度？唯然，世尊！願為說之。」</p>

<p>告不空見：「爾時王子師子意者，彌勒是也；時師子者，汝身是也。王子師子捨此一身，寶肩如來佛法之中，教化成就三萬眾生安住阿耨多羅三藐三菩提心。」</p>

<p>爾時，世尊即說偈言：<br/>

   「憶念宿世時，　　寶肩無量眼，<br/>
   　出現於世間，　　廣利一切眾。<br/>
   　金色百福嚴，　　慈矜哀愍故，<br/>
   　深解真實諦，　　為度諸世間，<br/>
   　顯示甚深法，　　濟苦惱眾生。<br/>
   　寶肩正遍知，　　一切世間尊，<br/>
   　三輪善逝眾，　　七十二億千，<br/>
   　與是諸大眾，　　入城共分衛。<br/>
   　昔有大國王，　　名為無量力，<br/>
   　自在大威德，　　勢能伏一切。<br/>
   　其王與二子，　　俱遊高臺觀，<br/>
   　王於臺觀上，　　遙覩調伏仙，<br/>
   　寶肩天人師，　　翼從諸比丘。<br/>
   　時王與二子，　　速迎人中尊，<br/>
   　既至如來所，　　即廣設妙供。<br/>
   　頂禮遶三匝，　　却立合掌住，<br/>
   　請佛及眾僧，　　盡壽奉所安。<br/>
   　衣服及餚饌、　　極世之珍異，<br/>
   　八萬四千歲，　　奉施未常息。<br/>
   　時王及二子，　　靜心求菩提。<br/>
   　時佛既滅度，　　收取尊舍利，<br/>
   　為彼寶肩佛，　　敬造七寶塔。<br/>
   　八萬有四千，　　微妙甚端雅，<br/>
   　一一佛塔然，　　八萬四千燈。<br/>
   　時王無量力，　　復於善逝處，<br/>
   　香花、眾伎樂，　　深心以供養。<br/>
   　已種不思議，　　無量諸善根，<br/>
   　歷事六萬佛，　　一切世間依，<br/>
   　至誠求第一，　　無上勝菩提。<br/>
   　比丘！莫疑惑，　　往昔有國王，<br/>
   　汝善聰慧者，　　勿生於異見。<br/>
   　時彼無量力，　　今則我身是。<br/>
   　雜花及眾香、　　晝夜明諸燈，<br/>
   　為利閻浮提，　　供養諸如來。<br/>
   　布施恒不足，　　聞法亦復然，<br/>
   　曾無嬾惰意，　　一心求菩提。<br/>
   　寶肩正覺尊，　　無上大明智。<br/>
   　汝昔曾燒身，　　供養於大仙，<br/>
   　自投猛焰中，　　初無畏苦心。<br/>
   　燒身如然炷，　　以油渧其上，<br/>
   　漸漸不頓盡，　　譬如淨燈炷。<br/>
   　為利眾生故，　　供養涅槃佛。<br/>
   　彼佛已燒身，　　汝知方便請，<br/>
   　覩佛從火起，　　光明更明顯。<br/>
   　見佛不異昔，　　心生恃怙想，<br/>
   　即時捨此身，　　為益一切故：<br/>
   『若我果斯願，　　敬佛亦如前，<br/>
   　所獲諸功德，　　不可得思議。<br/>
   　我若有宿願，　　攝受先世業，<br/>
   　合集百千萬，　　必當得見佛。<br/>
   　我願若真實，　　佛應從火起。』<br/>
   　佛智甚清淨，　　究竟無染著，<br/>
   　澹然常寂滅，　　相續恒不斷。<br/>
   　知師子心淨，　　亦先照其意，<br/>
   　佛便從火起，　　相好更殊特。<br/>
   　不空見菩薩！　　世間怙既起，<br/>
   　一切願無餘。　　彼復發誓願，<br/>
   　其願不思議，　　不可得稱數。<br/>
   　法主矜世故，　　起於猛焰中，<br/>
   　善逝難思力，　　光明更殊勝。<br/>
   　彼時一切眾，　　皆悉懷驚愕，<br/>
   　淨心發高歎，　　欣躍未曾有：<br/>
   『奇哉！大神通，　　勢力無倫匹，<br/>
   　甚深佛境界，　　不可得思議。』<br/>
   　一千諸眾生，　　見此神變已，<br/>
   　於諸法不受，　　善得心解脫。<br/>
   　不空見當知，　　師子為世間，<br/>
   　請佛還起時，　　一千諸眾生，<br/>
   　於彼善逝處，　　覩佛神變化，<br/>
   　其心正趣向，　　無上菩提道。<br/>
   　大悲為世間，　　廣作利益已，<br/>
   　佛還入涅槃。　　師子亦捨身，<br/>
   　即於命終時，　　忽然生梵天。<br/>
   　梵天從上來，　　以天栴檀末，<br/>
   　散之以供養，　　如來闍維處。<br/>
   　寶肩滅度已，　　有佛普密王，<br/>
   　最勝人中尊，　　天王之大仙，<br/>
   　哀愍眾生故，　　出現於世間。<br/>
   　是佛坐道樹，　　得成菩提已，<br/>
   　梵天設美餚，　　供養於世尊，<br/>
   　頭面接足禮，　　請佛轉法輪。<br/>
   　普密王如來，　　即知梵天心，<br/>
   　默然而許之。　　梵天大欣慶，<br/>
   　復於燒身所，　　更發諸大願。<br/>
   　是梵已曾修，　　不可思議善。<br/>
   　昔於一劫中，　　供養五千佛，<br/>
   　至心敬世尊，　　奉侍人中尊。<br/>
   　又告不空見：　　『慎莫懷疑惑，<br/>
   　汝若有聰慧，　　勿生於異見，<br/>
   　昔日梵天者，　　今即汝身是。<br/>
   　過去五千佛、　　善逝般涅槃，<br/>
   　我悉明見汝，　　一一諸佛前，<br/>
   　燒身以供養，　　求第一菩提。<br/>
   　過去多千佛，　　滅度遺舍利，<br/>
   　如是諸佛所，　　捨身及手、足。<br/>
   　為利眾生故，　　修習菩薩行，<br/>
   　近世及遠世，　　我悉咸了知。<br/>
   　常於百千生，　　勤修諸苦行，<br/>
   　佛在及涅槃，　　汝願恒滿足。』<br/>
   　復告不空見：　　『如此諸大願，<br/>
   　攝取過去世，　　無量百千生，<br/>
   　我住自在力，　　今悉照知之。<br/>
   　汝聖果成就，　　即時皆明見，<br/>
   　攝取不思議，　　真實諸行等，<br/>
   　住佛前讚歎，　　供養兩足尊，<br/>
   　是故今勸請，　　眾聖之法王。<br/>
   　普密王佛所，　　攝取最勝願，<br/>
   　蒙佛現神通，　　汝今獲此果。』」<br/>
   　不空見菩薩，　　白言牟尼尊：<br/>
   「百千生諸願，　　云何得攝取？<br/>
   　願少為敷拆，　　令我得開解。」<br/>
   「不空見！昔誓：　　『雷音成佛時，<br/>
   　見坐菩提樹，　　我當請說法。』<br/>
   　先佛名帝幢，　　普眼之世尊，<br/>
   　一切諸眾生，　　所共歸依處。<br/>
   　是時廣發願，　　求無上菩提，<br/>
   　為日光如來，　　作大七寶輪。<br/>
   　汝時於彼處，　　已發最勝願，<br/>
   　不空見菩薩！　　此願我悉知。<br/>
   　造七寶僧坊，　　雜色以莊嚴，<br/>
   　奉今修伽陀，　　廣施未來佛。<br/>
   　發此誓願已，　　即時而捨去。<br/>
   　第一眾尊佛，　　人中上師子，<br/>
   　名不可思議，　　善生之世尊。<br/>
   　奉上七寶蓋，　　端飾甚微妙，<br/>
   　天中天大仙，　　蓋身普眼佛，<br/>
   　明燈供養已，　　是處發大願。<br/>
   　近世及遠世，　　多有諸如來，<br/>
   　千億那由他，　　其數復倍上，<br/>
   　於是諸佛所，　　發無量大願，<br/>
   　令一切眾生，　　悉獲快安樂。<br/>
   　普密王佛前，　　先生如是念。<br/>
   　我今說汝昔，　　修行至菩提，<br/>
   　願一切大地，　　皆生種種花。<br/>
   　雲雷音佛所，　　為利世間故，<br/>
   　爾時發誓願：　　『若有諸眾生，<br/>
   　聞我名字者，　　一切皆得佛。』<br/>
   　於帝幢佛所，　　設大珍妙供。<br/>
   　復發諸善願：　　『若眼見我者，<br/>
   　於此世界中，　　皆當得成佛。』<br/>
   　在日光佛所，　　奉上七寶輪，<br/>
   　無量大光焰，　　炫晃甚輝麗。<br/>
   　時復發願已，　　誓生佛剎土。<br/>
   　七寶嚴僧坊，　　雜色甚雅好，<br/>
   　以此珍奇特，　　奉施於善逝。<br/>
   　又發誓願已，　　得天妙宮殿，<br/>
   　斯處快歡樂，　　皆悉成佛道。<br/>
   　人中師子王，　　無上如來所，<br/>
   　奉上珍寶蓋，　　發於殊勝願：<br/>
   『願諸眾生類，　　不為日所曝，<br/>
   　身心得安樂，　　無復熱惱患。』<br/>
   　蓋身善逝所，　　供施燈明已，<br/>
   　復發弘誓願：　　『若我命過處，<br/>
   　眾生食肉者，　　願皆成佛道；<br/>
   　若聞我名者，　　無有貪悋心，<br/>
   　乃至夢中聞，　　亦無愛惜意，<br/>
   　一切成佛道，　　唯除見諦者。』<br/>
   　若眼見汝者，　　除諸貪、嫉意，<br/>
   　晝夜夢見時，　　亦捨染悋心，<br/>
   　一切當得佛，　　唯除見諦者。<br/>
   　若有愍念汝、　　或生憎嫉者，<br/>
   　是等於汝所，　　當得佛法王。<br/>
   　若汝臨終時，　　又勤求菩提，<br/>
   　我今如實說，　　汝之真功德，<br/>
   　必於當來世，　　獲是無上尊。<br/>
   『若有處水、陸、　　空行眾生等，<br/>
   　食我身肉者，　　願悉得成佛。』<br/>
   　我已知汝為，　　安樂眾生故，<br/>
   　勤修菩薩道，　　滿足大千行。<br/>
   　眾生多疑謗，　　是故不顯現，<br/>
   　如此眾生類，　　即時於是處，<br/>
   　若得信念等，　　及以歡喜心，<br/>
   　悉當成正覺，　　唯除見諦者。<br/>
   　若人願樂見，　　世間所尊怙、<br/>
   　或樂轉法輪、　　有樂勉眾苦，<br/>
   　是人為菩提，　　利益故發心。<br/>
   　若有樂供養，　　三世諸法王，<br/>
   　若人欲出生，　　一切功德聚，<br/>
   　如是眾生等，　　應持此三昧。」</p>


<p>爾時，世尊說是偈已，即從坐起，還入僧坊，於常靜室右脇而臥。</p>




  <p class="trans">菩薩念佛三昧經卷第一</p>
</body>
</html>