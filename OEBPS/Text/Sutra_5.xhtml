<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>佛說無量壽經卷下</title>
  <link href="../Styles/Style.css" rel="stylesheet" type="text/css"/>
</head>

<body>
  <h2 class="sigil_not_in_toc"><span class="mg2">佛說無量壽經</span></h2>

  <p class="trans">曹魏康僧鎧譯</p>
  <h3 id="sigil_toc_id_5">卷下</h3>
  <p>佛告阿難。其有衆生。生彼國者。皆悉住於正定之聚。所以者何。彼佛國中。無諸邪聚。及不定聚。十方恆沙諸佛如來。皆共讚歎無量壽佛威神功德不可思議。諸有衆生。聞其名號。信心歡喜。乃至一念至心迴向。願生彼國。卽得往生。住不退轉。唯除五逆。誹謗正法。佛告阿難。十方世界諸天人民。其有至心願生彼國。凡有三輩。其上輩者。捨家棄欲而作沙門。發菩提心。一向專念無量壽佛。修諸功德。願生彼國。此等衆生。臨壽終時。無量壽佛。與諸大衆。現其人前。卽隨彼佛往生其國。便於七寶華中。自然化生。住不退轉。智慧勇猛。神通自在。是故阿難。其有衆生。欲於今世見無量壽佛。應發無上菩提之心。修行功德。願生彼國。佛告阿難。其中輩者。十方世界諸天人民。其有至心願生彼國。雖不能行作沙門。大修功德。當發無上菩提之心。一向專念無量壽佛。多少修善。奉持齋戒。起立塔像。飯食沙門。懸繒然燈。散華燒香。以此迴向。願生彼國。其人臨終。無量壽佛。化現其身。光明相好。具如眞佛。與諸大衆。現其人前。卽隨化佛往生其國。住不退轉。功德智慧。次如上輩者也。佛告阿難。其下輩者。十方世界諸天人民。其有至心欲生彼國。假使不能作諸功德。當發無上菩提之心。一向專意。乃至十念。念無量壽佛。願生其國。若聞深法。歡喜信樂。不生疑惑。乃至一念。念於彼佛。以至誠心。願生其國。此人臨終。夢見彼佛。亦得往生。功德智慧。次如中輩者也。</p>

  <p>佛告阿難。無量壽佛。威神無極。十方世界無量無邊不可思議諸佛如來。莫不稱歎。於彼東方恆河沙佛國。無量無數諸菩薩衆。皆悉往詣無量壽佛所。恭敬供養。及諸菩薩聲聞之衆。聽受經法。宣布道化。南西北方。四維上下。亦復如是。爾時世尊。而說頌曰。</p>
  <p>
　東方諸佛國。其數如恆沙。 彼土菩薩衆。往覲無量覺。<br/>
　南西北四維。上下亦復然。 彼土菩薩衆。往覲無量覺。<br/>
　一切諸菩薩。各賷天妙華。 寶香無價衣。供養無量覺。<br/>
　咸然奏天樂。暢發和雅音。 歌歎最勝尊。供養無量覺。<br/>
　究達神通慧。遊入深法門。 具足功德藏。妙智無等倫。<br/>
　慧日朗世間。消除生死雲。 恭敬繞三帀。稽首無上尊。<br/>
　見彼嚴淨土。微妙難思議。 因發無量心。願我國亦然。<br/>
　應時無量尊。動容發欣笑。 口出無數光。徧照十方國。<br/>
　迴光圍繞身。三帀從頂入。 一切天人衆。踊躍皆歡喜。<br/>
　大士觀世音。整服稽首問。 白佛何緣笑。唯然願說意。<br/>
　梵聲猶雷震。八音暢妙響。 當授菩薩記。今說仁諦聽。<br/>
　十方來正士。吾悉知彼願。 志求嚴淨土。受決當作佛。<br/>
　覺了一切法。猶如夢幻響。 滿足諸妙願。必成如是剎。<br/>
　知法如電影。究竟菩薩道。 具諸功德本。受決當作佛。<br/>
　通達諸法性。一切空無我。 專求淨佛土。必成如是剎。<br/>
　諸佛告菩薩。令覲安養佛。 聞法樂受行。疾得清淨處。<br/>
　至彼嚴淨國。便速得神通。 必於無量尊。受記成等覺。<br/>
　其佛本願力。聞名欲往生。 皆悉到彼國。自致不退轉。<br/>
　菩薩興至願。願己國無異。 普念度一切。名顯滿十方。<br/>
　奉事億如來。飛化徧諸剎。 恭敬歡喜去。還到安養國。<br/>
　若人無善心。不得聞此經。 清淨有戒者。乃獲聞正法。<br/>
　曾更見世尊。則能信此事。 謙敬聞奉行。踊躍大歡喜。<br/>
　憍慢弊懈怠。難以信此法。 宿世見諸佛。樂聽如是敎。<br/>
　聲聞或菩薩。莫能究聖心。 譬如從生盲。欲行開導人。<br/>
　如來智慧海。深廣無涯底。 二乘非所測。唯佛獨明了。<br/>
　假使一切人。具足皆得道。 淨慧知本空。億劫思佛智。<br/>
　窮力極講說。盡壽猶不知。 佛慧無邊際。如是致清淨。<br/>
　壽命甚難得。佛世亦難値。 人有信慧難。若聞精進求。<br/>
　聞法能不忘。見敬得大慶。 則我善親友。是故當發意。<br/>
　設滿世界火。必過要聞法。 會當成佛道。廣度生死流。</p>


  <p>佛告阿難。彼國菩薩。皆當究竟一生補處。除其本願爲衆生故。以弘誓功德。而自莊嚴。普欲度脫一切衆生。阿難。彼佛國中諸聲聞衆。身光一尋。菩薩光明。照百由旬。有二菩薩。最尊第一。威神光明。普照三千大千世界。阿難白佛。彼二菩薩。其號云何。佛言。一名觀世音。二名大勢至。此二菩薩。於此國土。修菩薩行。命終轉化。生彼佛國。阿難。其有衆生。生彼國者。皆悉具足三十二相。智慧成滿。深入諸法。究暢要妙。神通無礙。諸根明利。其鈍根者。成就二忍。其利根者。得不可計無生法忍。又彼菩薩。乃至成佛。不受惡趣。神通自在。常識宿命。除生他方五濁惡世。示現同彼。如我國也。佛語阿難。彼國菩薩。承佛威神。一食之頃。往詣十方無量世界。恭敬供養諸佛世尊。隨心所念華香伎樂。衣蓋幢旛。無數無量供養之具。自然化生。應念卽至。珍妙殊特。非世所有。輒以奉散諸佛。及諸菩薩聲聞之衆。在虛空中。化成華蓋。光色昱爍。香氣普熏。其華周圓四百里者。如是轉倍。乃覆三千大千世界。隨其前後。以次化沒。其諸菩薩。僉然欣悅。於虛空中。共奏天樂。以微妙音。歌歎佛德。聽受經法。歡喜無量。供養佛已。未食之前。忽然輕舉。還其本國。</p>

  <p>佛語阿難。無量壽佛。爲諸聲聞菩薩天人。頒宣法時。都悉集會七寶講堂。廣宣道敎。演暢妙法。莫不歡喜。心解得道。卽時四方自然風起。吹七寶樹。出五音聲。無量妙華。隨風四散。自然供養。如是不絕。一切諸天。皆賷天上百千華香。萬種伎樂。供養其佛。及諸菩薩聲聞之衆。普散華香。奏諸音樂。前後來往。更相開避。當斯之時。熙怡快樂。不可勝言。佛語阿難。生彼佛國諸菩薩等。所可講說。常宣正法。隨順智慧。無違無失。於其國土所有萬物。無我所心。無染著心。去來進止。情無所係。隨意自在。無所適莫。無彼無我。無競無訟。於諸衆生。得大慈悲饒益之心。柔潤調伏。無忿恨心。離蓋清淨。無厭怠心。等心。勝心。深心。定心。愛法樂法喜法之心。滅諸煩惱。離惡趣心。究竟一切菩薩所行。具足成就無量功德。得深禪定。諸通明慧。遊志七覺。修心佛法。肉眼清徹。靡不分了。天眼通達。無量無限。法眼觀察。究竟諸道。慧眼見眞。能度彼岸。佛眼具足覺了法性。以無礙智。爲人演說。等觀三界。空無所有。志求佛法。具諸辯才。除滅衆生煩惱之患。從如來生。解法如如。善知集滅音聲方便。不欣世語。樂在正論。修諸善本。志崇佛道。知一切法。皆悉寂滅。生身煩惱。二餘俱盡。聞甚深法。心不疑懼。常能修行其大悲者。深遠微妙。靡不覆載。究竟一乘。至於彼岸。決斷疑網。慧由心出。於佛敎法。該羅無外。智慧如大海。三昧如山王。慧光明淨。超踰日月。清白之法。具足圓滿。猶如雪山。照諸功德等一淨故。猶如大地。淨穢好惡無異心故。猶如淨水。洗除塵勞諸垢染故。猶如火王。燒滅一切煩惱薪故。猶如大風。行諸世界無障礙故。猶如虛空。於一切有無所著故。猶如蓮華。於諸世間無染汙故。猶如大乘。運載羣萌出生死故。猶如重雲。震大法雷覺未覺故。猶如大雨。雨甘露法潤衆生故。如金剛山。衆魔外道不能動故。如梵天王。於諸善法最上首故。如尼拘類樹。普覆一切故。如優曇鉢華。希有難遇故。如金翅鳥。威伏外道故。如衆遊禽。無所藏積故。猶如牛王。無能勝故。猶如象王。善調伏故。如師子王。無所畏故。曠若虛空。大慈等故。摧滅嫉心。不忌勝故。專樂求法。心無厭足。常欲廣說。志無疲倦。擊法鼓。建法幢。曜慧日。除癡闇。修六和敬。常行法施。志勇精進。心不退弱。爲世燈明。最勝福田。常爲師導。等無憎愛。唯樂正道。無餘欣戚。拔諸欲刺。以安羣生。功慧殊勝。莫不尊敬。滅三垢障。遊諸神通。因力。緣力。意力。願力。方便之力。常力。善力。定力。慧力。多聞之力。施戒忍辱精進禪定智慧之力。正念止觀。諸通明力。如法調伏諸衆生力。如是等力。一切具足。身色相好。功德辯才。具足莊嚴。無與等者。恭敬供養無量諸佛。常爲諸佛所共稱歎。究竟菩薩諸波羅蜜。修空無相無願三昧。不生不滅諸三昧門。遠離聲聞緣覺之地。阿難。彼諸菩薩。成就如是無量功德。我但爲汝略言之耳。若廣說者。百千萬劫不能窮盡。</p>

  <p>佛告彌勒菩薩諸天人等。無量壽國。聲聞菩薩。功德智慧。不可稱說。又其國土。微妙安樂清淨若此。何不力爲善。念道之自然。著於無上下。洞達無邊際。宜各勤精進。努力自求之。必得超絕去。往生安樂國。橫截五惡道。惡道自然閉。昇道無窮極。易往而無人。其國不逆違。自然之所牽。何不棄世事。勤行求道德。可得極長生。壽樂無有極。然世人薄俗。共諍不急之事。於此劇惡極苦之中。勤身營務。以自給濟。無尊無卑。無貧無富。少長男女。共憂錢財。有無同然。憂思適等。屏營愁苦。累念積慮。爲心走使。無有安時。有田憂田。有宅憂宅。牛馬六畜。奴婢錢財。衣食什物。復共憂之。重思累息。憂念愁怖。橫爲非常水火盜賊怨家債主。焚漂劫奪。消散磨滅。憂毒忪忪。無有解時。結憤心中。不離憂惱。心堅意固。適無縱捨。或坐摧碎。身亡命終。棄捐之去。莫誰隨者。尊貴豪富。亦有斯患。憂懼萬端。勤苦若此。結衆寒熱。與痛共居。貧窮下劣。困乏常無。無田亦憂欲有田。無宅亦憂欲有宅。無牛馬六畜。奴婢錢財。衣食什物。亦憂欲有之。適有一。復少一。有是少是。思有齊等。適欲具有。便復糜散。如是憂苦。當復求索。不能時得。思想無益。身心俱勞。坐起不安。憂念相隨。勤苦若此。亦結衆寒熱。與痛共居。或時坐之終身夭命。不肯爲善。行道進德。壽終身死。當獨遠去。有所趣向。善惡之道。莫能知者。世間人民。父子兄弟。夫婦家室。中外親屬。當相敬愛。無相憎嫉。有無相通。無得貪惜。言色常和。莫相違戾。或時心諍。有所恚怒。今世恨意。微相憎嫉。後世轉劇。至成大怨。所以者何。世間之事。更相患害。雖不卽時。應急相破。然含毒畜怒。結憤精神。自然剋識。不得相離。皆當對生。更相報復。人在世間。愛欲之中。獨生獨死。獨去獨來。當行至趣苦樂之地。身自當之。無有代者。善惡變化。殃福異處。宿豫嚴待。當獨趣入。遠到他所。莫能見者。善惡自然追行所生。窈窈冥冥。別離久長。道路不同。會見無期。甚難甚難。今得相値。何不棄衆事。各遇強健時。努力勤修善。精進願度世。可得極長生。如何不求道。安所須待。欲何樂乎。如是世人。不信作善得善。爲道得道。不信人死更生。惠施得福。善惡之事。都不信之。謂之不然。終無有是。但坐此故。且自見之。更相瞻視。先後同然。轉相承受。父餘敎令。先人祖父。素不爲善。不識道德。身愚神闇。心塞意閉。死生之趣。善惡之道。自不能見。無有語者。吉凶禍福。競各作之。無一怪也。生死常道。轉相嗣立。或父哭子。或子哭父。兄弟夫婦。更相哭泣。顚倒上下。無常根本。皆當過去。不可常保。敎語開導。信之者少。是以生死流轉。無有休止。如此之人。蒙冥抵突。不信經法。心無遠慮。各欲快意。癡惑愛欲。不達於道德。迷沒於瞋怒。貪狼於財色。坐之不得道。當更惡趣苦。生死無窮已。哀哉甚可傷。或時室家父子。兄弟夫婦。一死一生。更相哀愍。恩愛思慕。憂念結縛。心意痛著。迭相顧戀。窮日卒歲。無有解已。敎語道德。心不開明。思想恩好。不離情欲。昏蒙闇塞。愚惑所覆。不能深思熟計。心自端正。專精行道。決斷世事。便旋至竟。年壽終盡。不能得道。無可奈何。總猥憒擾。皆貪愛欲。惑道者衆。悟之者少。世間怱怱。無可聊賴。尊卑上下。貧富貴賤。勤苦怱務。各懷殺毒。惡氣窈冥。爲妄興事。違逆天地。不從人心。自然非惡。先隨與之。恣聽所爲。待其罪極。其壽未終盡。便頓奪之。下入惡道。累世勤苦。展轉其中。數千億劫。無有出期。痛不可言。甚可哀愍。</p>

  <p>佛告彌勒菩薩。諸天人等。我今語汝。世間之事。人用是故。坐不得道。當熟思計。遠離衆惡。擇其善者。勤而行之。愛欲榮華。不可常保。皆當別離。無可樂者。遇佛在世。當勤精進。其有至願生安樂國者。可得智慧明達。功德殊勝。勿得隨心所欲。虧負經戒。在人後也。儻有疑意。不解經者。可具問佛。當爲說之。彌勒菩薩長跪白言。佛威神尊重。所說快善。聽佛經語。貫心思之。世人實爾。如佛所言。今佛慈愍。顯示大道。耳目開明。長得度脫。聞佛所說。莫不歡喜。諸天人民蝡動之類。皆蒙慈恩。解脫憂苦。佛語敎戒。甚深甚善。智慧明見八方上下去來今事。莫不究暢。今我衆等。所以蒙得度脫。皆佛前世求道之時。謙苦所致。恩德普覆。福祿巍巍。光明徹照。達空無極。開入泥洹。敎授典攬。威制消化。感動十方。無窮無極。佛爲法王。尊超衆聖。普爲一切天人之師。隨心所願。皆令得道。今得値佛。復聞無量壽聲。靡不歡喜。心得開明。</p>
  <p>佛告彌勒。汝言是也。若有慈敬於佛者。實爲大善。天下久久。乃復有佛。今我於此世作佛。演說經法。宣布道敎。斷諸疑網。拔愛欲之本。杜衆惡之源。遊步三界。無所罣礙。典攬智慧。衆道之要。執持綱維。昭然分明。開示五趣。度未度者。決正生死泥洹之道。彌勒當知。汝從無數劫來。修菩薩行。欲度衆生。其已久遠。從汝得道。至於泥洹。不可稱數。汝及十方諸天人民一切四衆。永劫已來。展轉五道。憂畏勤苦。不可具言。乃至今世。生死不絕。與佛相値。聽受經法。又復得聞無量壽佛。快哉甚善。吾助爾喜。汝今亦可自厭生死老病痛苦。惡露不淨。無可樂者。宜自決斷。端身正行。益作諸善。修己潔淨。洗除心垢。言行忠信。表裏相應。人能自度。轉相拯濟。精明求願。積累善本。雖一世勤苦。須臾之間。後生無量壽國。快樂無極。長與道德合明。永拔生死根本。無復貪恚愚癡苦惱之患。欲壽一劫。百劫。千億萬劫。自在隨意。皆可得之。無爲自然。次於泥洹之道。汝等宜各精進。求心所願。無得疑惑中悔。自爲過咎。生彼邊地七寶宮殿。五百歲中受諸戹也。彌勒白言。受佛重誨。專精修學。如敎奉行。不敢有疑。</p>

  <p>佛告彌勒。汝等能於此世。端心正意。不作衆惡。甚爲至德。十方世界。最無倫匹。所以者何。諸佛國土。天人之類。自然作善。不大爲惡。易可開化。今我於此世間作佛。處於五惡五痛五燒之中。爲最劇苦。敎化羣生。令捨五惡。令去五痛。令離五燒。降化其意。令持五善。獲其福德度世長壽泥洹之道。佛言。何等五惡。何等五痛。何等五燒。何等消化五惡。令持五善。獲其福德度世長壽泥洹之道。其一惡者。諸天人民蝡動之類。欲爲衆惡。莫不皆然。强者伏弱。轉相剋賊。殘害殺戮。迭相吞噬。不知修善。惡逆無道。後受殃罰。自然趣向。神明記識。犯者不赦。故有貧窮下賤。乞丐孤獨。聾盲瘖瘂。愚癡弊惡。至有尫狂不逮之屬。又有尊貴豪富。高才明達。皆由宿世慈孝。修善積德所致。世有常道。王法牢獄。不肯畏愼。爲惡入罪。受其殃罰。求望解脫。難得勉出。世間有此目前現事。壽終後世。尤深尤劇。入其幽冥。轉生受身。譬如王法。痛苦極刑。故有自然三塗。無量苦惱。轉貿其身。改形易道。所受壽命。或長或短。魂神精識。自然趣之。當獨値向。相從共生。更相報復。無有止已。殃惡未盡。不得相離。展轉其中。無有出期。難得解脫。痛不可言。天地之間。自然有是。雖不卽時卒暴應至。善惡之道。會當歸之。是爲一大惡一痛一燒。勤苦如是。譬如大火焚燒人身。人能於中一心制意。端身正行。獨作諸善。不爲衆惡者。身獨度脫。獲其福德度世上天泥洹之道。是爲一大善也。</p>

  <p>佛言。其二惡者。世間人民。父子兄弟。室家夫婦。都無義理。不順法度。奢淫憍縱。各欲快意。任心自恣。更相欺惑。心口各異。言念無實。佞諂不忠。巧言諛媚。嫉賢謗善。陷入怨枉。主上不明。任用臣下。臣下自在。機僞多端。踐度能行。知其形勢。在位不正。爲其所欺。妄損忠良。不當天心。臣欺其君。子欺其父。兄弟夫婦。中外知識。更相欺誑。各懷貪欲瞋恚愚癡。欲自厚己。欲貪多有。尊卑上下。心俱同然。破家亡身。不顧前後。親屬內外。坐之滅族。或時室家知識。鄉黨市里。愚民野人。轉共從事。更相利害。忿成怨結。富有慳惜。不肯施與。愛保貪重。心勞身苦。如是至竟。無所恃怙。獨來獨去。無一隨者。善惡禍福。追命所生。或在樂處。或入苦毒。然後乃悔。當復何及。世間人民。心愚少智。見善憎謗。不思慕及。但欲爲惡。妄作非法。常懷盜心。悕望他利。消散磨盡。而復求索。邪心不正。懼人有色。不豫思計。事至乃悔。今世現有王法牢獄。隨罪趣向。受其殃罰。因其前世不信道德。不修善本。今復爲惡。天神剋識。別其名籍。壽終神逝。下入惡道。故有自然三塗。無量苦惱。展轉其中。世世累劫。無有出期。難得解脫。痛不可言。是爲二大惡二痛二燒。勤苦如是。譬如大火焚燒人身。人能於中一心制意。端身正行。獨作諸善。不爲衆惡者。身獨度脫。獲其福德度世上天泥洹之道。是爲二大善也。</p>

  <p>佛言。其三惡者。世間人民。相因寄生。共居天地之間。處年壽命。無能幾何。上有賢明長者尊貴豪富。下有貧窮廝賤尫劣愚夫。中有不善之人。常懷邪惡。但念淫泆。煩滿胸中。愛欲交亂。坐起不安。貪意守惜。但欲唐得。眄睞細色。邪態外逸。自妻厭憎。私妄出入。費損家財。事爲非法。交結聚會。興師相伐。攻劫殺戮。强奪無道。惡心在外。不自修業。盜竊趣得。欲擊成事。恐勢迫脅。歸給妻子。恣心快意。極身作樂。或於親屬。不避尊卑。家室中外。患而苦之。亦復不畏王法禁令。如是之惡。著於人鬼。日月照見。神明記識。故有自然三塗。無量苦惱。展轉其中。世世累劫。無有出期。難得解脫。痛不可言。是爲三大惡三痛三燒。勤苦如是。譬如大火焚燒人身。人能於中一心制意。端身正行。獨作諸善。不爲衆惡者。身獨度脫。獲其福德度世上天泥洹之道。是爲三大善也。</p>

  <p>佛言。其四惡者。世間人民。不念修善。轉相敎令。共爲衆惡。兩舌惡口。妄言綺語。讒賊鬭亂。憎嫉善人。敗壞賢明。於傍快喜。不孝二親。輕慢師長。朋友無信。難得誠實。尊貴自大。謂己有道。橫行威勢。侵易於人。不能自知。爲惡無恥。自以强健。欲人敬難。不畏天地神明日月。不肯作善。難可降化。自用偃蹇。謂可常爾。無所憂懼。常懷憍慢。如是衆惡。天神記識。賴其前世頗作福德。小善扶接。營護助之。今世爲惡。福德盡滅。諸善鬼神。各去離之。身獨空立。無所復依。壽命終盡。諸惡所歸。自然迫促。共趣奪之。又其名籍。記在神明。殃咎牽引。當往趣向。罪報自然。無從捨離。但得前行。入於火鑊。身心摧碎。精神痛苦。當斯之時。悔復何及。天道冏然。不得蹉跌。故有自然三塗。無量苦惱。展轉其中。世世累劫。無有出期。難得解脫。痛不可言。是爲四大惡四痛四燒。勤苦如是。譬如大火焚燒人身。人能於中一心制意。端身正行。獨作諸善。不爲衆惡。身獨度脫。獲其福德度世上天泥洹之道。是爲四大善也。</p>

  <p>佛言。其五惡者。世間人民。徙倚懈惰。不肯作善。治身修業。家室眷屬。飢寒困苦。父母敎誨。瞋目怒應。言令不和。違戾反逆。譬如怨家。不如無子。取與無節。衆共患厭。負恩違義。無有報償之心。貧窮困乏。不能復得。辜較縱奪。放恣遊散。串數唐得。用自賑給。耽酒嗜美。飲食無度。肆心蕩逸。魯扈抵突。不識人情。强欲抑制。見人有善。妬嫉惡之。無義無禮。無所顧難。自用識當。不可諫曉。六親眷屬。所資有無。不能憂念。不惟父母之恩。不存師友之義。心常念惡。口常言惡。身常行惡。曾無一善。不信先聖諸佛經法。不信行道可得度世。不信死後神明更生。不信作善得善。爲惡得惡。欲殺眞人。鬭亂衆僧。欲害父母兄弟眷屬。六親憎惡。願令其死。如是世人。心意俱然。愚癡蒙昧。而自以智慧。不知生所從來。死所趣向。不仁不順。惡逆天地。而於其中。悕望僥倖。欲求長生。會當歸死。慈心敎誨。令其念善。開示生死善惡之趣。自然有是。而不肯信之。苦心與語。無益其人。心中閉塞。意不開解。大命將終。悔懼交至。不豫修善。臨窮方悔。悔之於後。將何及乎。天地之間。五道分明。恢廓窈冥。浩浩茫茫。善惡報應。禍福相承。身自當之。無誰代者。數之自然。應期所行。殃咎追命。無得從捨。善人行善。從樂入樂。從明入明。惡人行惡。從苦入苦。從冥入冥。誰能知者。獨佛知耳。敎語開示。信用者少。生死不休。惡道不絕。如是世人。難可具盡。故有自然三塗。無量苦惱。展轉其中。世世累劫。無有出期。難得解脫。痛不可言。是爲五大惡五痛五燒。勤苦如是。譬如大火焚燒人身。人能於中一心制意。端身正念。言行相副。所作至誠。所語如語。心口不轉。獨作諸善。不爲衆惡。身獨度脫。獲其福德度世上天泥洹之道。是爲五大善也。</p>

  <p>佛告彌勒。吾語汝等。是世五惡。勤苦若此。五痛五燒。展轉相生。但作衆惡。不修善本。皆悉自然入諸惡趣。或其今世先被殃病。求死不得。求生不得。罪惡所招。示衆見之。身死隨行。入三惡道。苦毒無量。自相燋然。至其久後。共作怨結。從小微起。遂成大惡。皆由貪著財色。不能施惠。癡欲所迫。隨心思想。煩惱結縛。無有解已。厚己諍利。無所省錄。富貴榮華。當時快意。不能忍辱。不務修善。威勢無幾。隨以磨滅。身坐勞苦。久後大劇。天道弛張。自然糺舉。綱維羅網。上下相應。煢煢忪忪。當入其中。古今有是。痛哉可傷。佛語彌勒。世間如是。佛皆哀之。以威神力。摧滅衆惡。悉令就善。棄捐所思。奉持經戒。受行道法。無所違失。終得度世泥洹之道。佛言。汝今諸天人民。及後世人。得佛經語。當熟思之。能於其中端心正行。主上爲善。率化其下。轉相勅令。各自端守。尊聖敬善。仁慈博愛。佛語敎誨。無敢虧負。當求度世。拔斷生死衆惡之本。當離三塗無量憂怖苦痛之道。汝等於是廣植德本。布恩施惠。勿犯道禁。忍辱精進。一心智慧。轉相敎化。爲德立善。正心正意。齋戒清淨一日一夜。勝在無量壽國爲善百歲。所以者何。彼佛國土。無爲自然。皆積衆善。無毛髮之惡。於此修善十日十夜。勝於他方諸佛國中爲善千歲。所以者何。他方佛國。爲善者多。爲惡者少。福德自然。無造惡之地。唯此間多惡。無有自然。勤苦求欲。轉相欺殆。心勞形困。飲苦食毒。如是惡務。未嘗寧息。吾哀汝等天人之類。苦心誨喻。敎令修善。隨宜開導。授與經法。莫不承用。在意所願。皆令得道。佛所遊履國邑丘聚。靡不蒙化。天下和順。日月清明。風雨以時。災厲不起。國豐民安。兵戈無用。崇德興仁。務修禮讓。佛言。我哀愍汝等諸天人民。甚於父母念子。今我於此世作佛。降化五惡。消除五痛。絕滅五燒。以善攻惡。拔生死之苦。令獲五德。升無爲之安。吾去世後。經道漸滅。人民諂僞。復爲衆惡。五燒五痛。還如前法。久後轉劇。不可悉說。我但爲汝略言之耳。佛語彌勒。汝等各善思之。轉相敎誡。如佛經法。無得犯也。於是彌勒菩薩。合掌白言。佛所說甚善。世人實爾。如來普慈哀愍。悉令度脫。受佛重誨。不敢違失。</p>

  <p>佛告阿難。汝起。更整衣服。合掌恭敬。禮無量壽佛。十方國土諸佛如來。常共稱揚讚歎彼佛。無著無礙。於是阿難起整衣服。正身西面。恭敬合掌。五體投地。禮無量壽佛。白言。世尊。願見彼佛安樂國土。及諸菩薩聲聞大衆。說是語已。卽時無量壽佛。放大光明。普照一切諸佛世界。金剛圍山。須彌山王。大小諸山。一切所有。皆同一色。譬如劫水彌滿世界。其中萬物沈沒不現。滉瀁浩汗。唯見大水。彼佛光明。亦復如是。聲聞菩薩一切光明。皆悉隱蔽。唯見佛光。明耀顯赫。爾時阿難。卽見無量壽佛。威德巍巍。如須彌山王。高出一切諸世界上。相好光明。靡不照耀。此會四衆。一時悉見。彼見此土。亦復如是。爾時佛告阿難。及慈氏菩薩。汝見彼國。從地已上。至淨居天。其中所有微妙嚴淨自然之物。爲悉見不。阿難對曰。唯然。已見。汝寧復聞無量壽佛大音宣布一切世界化衆生不。阿難對曰。唯然。已聞。彼國人民。乘百千由旬七寶宮殿。無所障礙。徧至十方供養諸佛。汝復見不。對曰。已見。彼國人民。有胎生者。汝復見不。對曰。已見。其胎生者。所處宮殿。或百由旬。或五百由旬。各於其中受諸快樂。如忉利天上。亦皆自然。</p>

  <p>爾時慈氏菩薩白佛言。世尊。何因何緣。彼國人民。胎生化生。佛告慈氏。若有衆生。以疑惑心。修諸功德。願生彼國。不了佛智。不思議智。不可稱智。大乘廣智。無等無倫最上勝智。於此諸智。疑惑不信。然猶信罪福。修習善本。願生其國。此諸衆生。生彼宮殿。壽五百歲。常不見佛。不聞經法。不見菩薩聲聞聖衆。是故於彼國土。謂之胎生。若有衆生。明信佛智。乃至勝智。作諸功德。信心迴向。此諸衆生。於七寶華中。自然化生。跏趺而坐。須臾之頃。身相光明。智慧功德。如諸菩薩具足成就。復次慈氏。他方諸大菩薩。發心欲見無量壽佛。恭敬供養。及諸菩薩聲聞聖衆。彼菩薩等。命終得生無量壽國。於七寶華中。自然化生。彌勒當知。彼化生者。智慧勝故。其胎生者。皆無智慧。於五百歲中。常不見佛。不聞經法。不見菩薩諸聲聞衆。無由供養於佛。不知菩薩法式。不得修習功德。當知此人。宿世之時。無有智慧。疑惑所致。佛告彌勒。譬如轉輪聖王。有七寶牢獄。種種莊嚴。張設牀帳。懸諸繒蓋。若有諸小王子。得罪於王。輒內彼獄中。繫以金鎖。供養飯食衣服牀蓐。華香伎樂。如轉輪王。無所乏少。於意云何。此諸王子。寧樂彼處不。對曰。不也。但種種方便。求諸大力。欲自勉出。佛告彌勒。此諸衆生。亦復如是。以疑惑佛智故。生彼七寶宮殿。無有刑罰。乃至一念惡事。但於五百歲中。不見三寶。不得供養修諸善本。以此爲苦。雖有餘樂。猶不樂彼處。若此衆生。識其本罪。深自悔責。求離彼處。卽得如意。往詣無量壽佛所。恭敬供養。亦得徧至無量無數諸餘佛所。修諸功德。彌勒當知。其有菩薩。生疑惑者。爲失大利。是故應當明信諸佛無上智慧。</p>
  <p>彌勒菩薩白佛言。世尊。於此世界。有幾所不退菩薩。生彼佛國。佛告彌勒。於此世界。六十七億不退菩薩。往生彼國。一一菩薩。已曾供養無數諸佛。次如彌勒者也。諸小行菩薩。及修習少功德者。不可稱計。皆當往生。佛告彌勒。不但我剎諸菩薩等。往生彼國。他方佛土。亦復如是。其第一佛。名曰遠照。彼有百八十億菩薩。皆當往生。其第二佛。名曰寶藏。彼有九十億菩薩。皆當往生。其第三佛。名曰無量音。彼有二百二十億菩薩。皆當往生。其第四佛。名曰甘露味。彼有二百五十億菩薩。皆當往生。其第五佛。名曰龍勝。彼有十四億菩薩。皆當往生。其第六佛。名曰勝力。彼有萬四千菩薩。皆當往生。其第七佛。名曰師子。彼有五百菩薩。皆當往生。其第八佛。名曰離垢光。彼有八十億菩薩。皆當往生。其第九佛。名曰德首。彼有六十億菩薩。皆當往生。其第十佛。名曰妙德山。彼有六十億菩薩。皆當往生。其第十一佛。名曰人王。彼有十億菩薩。皆當往生。其第十二佛。名曰無上華。彼有無數不可稱計諸菩薩衆。皆不退轉。智慧勇猛。已曾供養無量諸佛。於七日中。卽能攝取百千億劫大士所修堅固之法。斯等菩薩。皆當往生。其第十三佛。名曰無畏。彼有七百九十億大菩薩衆。諸小菩薩。及比丘等。不可稱計。皆當往生。佛語彌勒。不但此十四佛國中諸菩薩等。當往生也。十方世界無量佛國。其往生者。亦復如是。甚多無數。我但說十方諸佛名號。及菩薩比丘生彼國者。晝夜一劫。尚未能盡。我今爲汝略說之耳。</p>

  <p>佛告彌勒。其有得聞彼佛名號。歡喜踊躍。乃至一念。當知此人爲得大利。則是具足無上功德。是故彌勒。設有大火。充滿三千大千世界。要當過此。聞是經法。歡喜信樂。受持讀誦。如說修行。所以者何。多有菩薩。欲聞此經。而不能得。若有衆生。聞此經者。於無上道。終不退轉。是故應當專心信受。持誦說行。吾今爲諸衆生。說此經法。令見無量壽佛。及其國土一切所有。所當爲者。皆可求之。無得以我滅度之後。復生疑惑。當來之世。經道滅盡。我以慈悲哀愍。特留此經。止住百歲。其有衆生。値斯經者。隨意所願。皆可得度。佛語彌勒。如來興世。難値難見。諸佛經道。難得難聞。菩薩勝法。諸波羅蜜。得聞亦難。遇善知識。聞法能行。此亦爲難。若聞斯經。信樂受持。難中之難。無過此難。是故我法。如是作。如是說。如是敎。應當信順。如法修行。</p>

  <p>爾時世尊。說此經法。無量衆生。皆發無上正覺之心。萬二千那由他人。得清淨法眼。二十二億諸天人民。得阿那含果。八十萬比丘。漏盡意解。四十億菩薩。得不退轉。以弘誓功德而自莊嚴。於將來世。當成正覺。爾時三千大千世界六種震動。大光普照十方國土。百千音樂。自然而作。無量妙華。芬芬而降。佛說經已。彌勒菩薩。及十方來諸菩薩衆。長老阿難。諸大聲聞。一切大衆。靡不歡喜。</p>

  <p class="trans">佛說無量壽經卷下</p>
</body>
</html>
